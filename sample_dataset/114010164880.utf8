<DOC>
<DOCNO>114010164880.utf8</DOCNO>
<TEXT>


           കൊച്ചി-കായല്‍ സമ്മേളന സ്മരണ ശതാബ്ദി സംഗമത്തില്‍ മോഡി പങ്കെടുക്കും    

Wednesday 1 January 2014 10:18 pm IST

        കൊച്ചി: ഫെബ്രുവരി 9ന്‌ എറണാകുളം മറൈന്‍ ഡ്രൈവില്‍ കേരള പുലയര്‍മഹാസഭ സംഘടിപ്പിക്കുന്ന കൊച്ചി-കായല്‍ സമ്മേളന സ്മരണ ശതാബ്ദി സംഗമം ബിജെപിയുടെ പ്രധാനമന്ത്രി സ്ഥാനാര്‍ത്ഥിയും ഗുജറാത്ത്‌ മുഖ്യമന്ത്രിയുമായ നരേന്ദ്രമോഡി ഉദ്ഘാടനം ചെയ്യുമെന്ന്‌ കെ.പി.എം.എസ്‌ ജനറല്‍ സെക്രട്ടറി ടി.വി.ബാബു വാര്‍ത്താസമ്മേളനത്തില്‍ പറഞ്ഞു. 1913 ഏപ്രില്‍ 21ന്‌ കൊച്ചിക്കായലില്‍ വള്ളങ്ങള്‍ ചേര്‍ത്ത്‌ പലകനിരത്തി വേദിയൊരുക്കി തിരുക്കൊച്ചി-പുലയ മഹാജനസഭ രൂപീകരിച്ചതിന്‌ നൂറു വയസു തികയുന്നതിന്റെ ഭാഗമായാണ്‌ സംഗമം സംഘടിപ്പിക്കുന്നത്‌. വിവിധ സാസ്കാരിക പരിപാടികള്‍ കൂടാതെ പൂലയന്‍ മഹാസഭ - പുലയര്‍ മഹാസഭ ലയന പ്രഖ്യാപനമാണ്‌ പ്രധാന പരിപാടി.
പരമ്പരാഗത രീതിയില്‍ പരിഗണിക്കാന്‍ ഇന്ന്‌ ബിജെപി മാത്രമെയുള്ളു എന്നതുകൊണ്ടാണ്‌ മോഡിയെ ഉദ്ഘാടകനായി തിരഞ്ഞെടുത്തതെന്നും നേതാക്കള്‍ പറഞ്ഞു. പണ്ഡിറ്റ്‌ കെ.പി.കുറുപ്പന്‍, ടി.കെ.കൃഷ്ണമേനോന്‍, പി.സി.ചാഞ്ചന്‍, കൃഷ്ണാദിയാശാന്‍, കെ.പി.വള്ളോന്‍, പി.സി.കൊടിഞ്ഞിലി, കെ.കെ.കൃഷ്ണന്‍, ആമയാടി തേവന്‍, ടി.കെ.സി വടുതല തുടങ്ങിയ നേതാക്കളെ സംഗമം അനുസ്മരിക്കും. ശതാബ്ധിയോടനുബന്ധിച്ച്‌ കായല്‍-സമ്മേളന ചരിത്രം, എന്തുകൊണ്ട്‌ ശ്രീ നരേന്ദ്രമോഡിജി എന്നീ പ്രസിദ്ധീകരണങ്ങള്‍ പുറത്തിറക്കും. ദളിത്‌ ചരിത്രകാരന്‍മാരെ ചടങ്ങില്‍ ആദരിക്കും.
വാര്‍ത്താസമ്മേളനത്തില്‍ എന്‍.കെ.നീലകണ്ഠന്‍ മാസ്റ്റര്‍, ടി.വി.ബാബു, തുറവൂര്‍ സുരേഷ്‌, ഡോ.പി.പി.വാവ, എ.കെ.ദാമോദരന്‍, ബിജെപി നേതാവ്‌ പി..എം. വേലായുധന്‍, കെ.എ.മോഹനന്‍, കെ.കെ.ഗോപാലന്‍ മാസ്റ്റര്‍, എം.പി.ഓമനക്കുട്ടന്‍ തൂടങ്ങിയവര്‍ പങ്കെടുത്തു.
    
</TEXT>
</DOC>