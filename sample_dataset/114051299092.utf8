<DOC>
<DOCNO>114051299092.utf8</DOCNO>
<TEXT>


           ഹരിഹരവര്‍മ കൊലക്കേസ്‌: അഞ്ച്‌ പ്രതികള്‍ കുറ്റക്കാര്‍    

Monday 12 May 2014 10:22 pm IST

        തിരുവനന്തപുരം: വിവാദമായ ഹരിഹരവര്‍മ കൊലക്കേസില്‍ അഞ്ച്‌ പ്രതികള്‍ കുറ്റക്കാരെന്ന്‌ തിരുവനന്തപുരം അതിവേഗ കോടതി കണ്ടെത്തി. തലശേരി എരഞ്ഞോളി മൂര്‍ക്കോത്ത്‌ ഹൗസില്‍ എം ജിതേഷ്‌(33), കുറ്റ്യാടി കോവുമ്മല്‍ ഹൗസില്‍ അജീഷ്‌(27), തലശേരി നിര്‍മലഗിരി കൈതേരി സൂര്യഭവനില്‍ രഖില്‍(24), ചാലക്കുടി കുട്ടിക്കട കൈനിക്കര വീട്ടില്‍ രാഗേഷ്‌(21), കൂര്‍ഗ്‌ സിദ്ധാപൂരില്‍ നെല്ലതിക്കേരി കോട്ടയ്ക്കല്‍ ഹൗസില്‍ ജോസഫ്‌ (20) എന്നിവര്‍ക്കുള്ള ശിക്ഷ ഇന്നു പ്രഖ്യാപിക്കും. കേസിലെ ആറാം പ്രതിയും ഹരിഹരവര്‍മയുടെ സുഹൃത്തുമായിരുന്ന അഡ്വ. ഹരിദാസിനെ കോടതി വെറുതെവിട്ടു. 
പ്രതികളില്‍ മൂന്നുപേര്‍ ബാംഗ്ലൂരില്‍ എന്‍ജിനീയറിങ്‌ കോളേജ്‌ വിദ്യാര്‍ഥികളാണ്‌. ജിതേഷും രഖിലും ബന്ധുക്കളാണ്‌. പ്രതികള്‍ക്കെതിരെ പ്രോസിക്യൂഷന്‍ ഉന്നയിച്ച ആരോപണങ്ങള്‍ നിസംശയം തെളിഞ്ഞതായി കോടതി കണ്ടെത്തി. കവര്‍ച്ച, കൊലപാതകം, തെളിവു നശിപ്പിക്കല്‍ എന്നിവയും തെളിഞ്ഞു. രത്നവ്യാപാര ചര്‍ച്ചയ്ക്കെന്ന വ്യാജേന സമീപിച്ച അഞ്ചംഗസംഘം ഹരിഹരവര്‍മയ്ക്ക്‌ മയക്കുമരുന്ന്‌ കലര്‍ത്തിയ ജ്യോൂസ്‌ നല്‍കി അബോധാവസ്ഥയിലാക്കിയ ശേഷം ശ്വാസംമുട്ടിച്ച്‌ കൊലപ്പെടുത്തിയെന്നാണ്‌ പ്രോസിക്യൂഷന്‍ കേസ്‌. ഇവര്‍ക്ക്‌ ഒത്താശ ചെയ്തുവെന്നാണ്‌ വര്‍മയുടെ സുഹൃത്ത്‌ അഡ്വ. ഹരിദാസിനെതിരായ ആരോപണം. എന്നാല്‍ ഇക്കാര്യം തെളിയിക്കാന്‍ പ്രോസിക്യൂഷന്‌ സാധിച്ചില്ലെന്ന്‌ കോടതി വിലയിരുത്തി. 
തിരുവനന്തപുരം കാഞ്ഞിരംപാറയില്‍ വാടകയ്ക്ക്‌ താമസിച്ചിരുന്ന ഹരിഹരവര്‍മയെ 2012 ഡിസംബര്‍ 24ന്‌ അഡ്വ. ഹരിദാസിന്റെ വട്ടിയൂര്‍ക്കാവ്‌ നെട്ടയം പുതൂര്‍ക്കോണത്തെ വീട്ടിലാണ്‌ ദുരൂഹസാഹചര്യത്തില്‍ മരിച്ചനിലയില്‍ കണ്ടെത്തിയത്‌. രത്നങ്ങള്‍ വില്‍ക്കാനുള്ള ഇടപാടിനിടെ വാങ്ങാനെത്തിയ പ്രതികള്‍ ക്ലോറോഫോം മണപ്പിച്ചശേഷം ആക്രമിക്കുകയായിരുന്നു. അജേഷും ജോസഫും മറ്റൊരാളും മുറിക്കകത്ത്‌ കടന്നു. രണ്ടുപേര്‍ പുറത്തുനിന്നു. കൈയുറ, ക്ലോറോഫോം, പ്ലാസ്റ്റര്‍, മയക്കുമരുന്ന്‌ കലര്‍ത്തിയ ജ്യോൂസ്‌ എന്നിവ ഇവര്‍ കയ്യില്‍ കരുതിയിരുന്നു. ചര്‍ച്ചയ്ക്കിടെ, വര്‍മയ്ക്കും അഡ്വ. ഹരിദാസിനും ജ്യോൂസ്‌ നല്‍കി. തുടര്‍ന്ന്‌ ക്ലോറോഫോം മണപ്പിച്ചു. ഇരുവരുടേയും കഴുത്ത്‌ ഞെരിക്കുകയും കൈകാലുകള്‍ കൂട്ടിക്കെട്ടുകയും ചെയ്തു. വര്‍മയും ഹരിദാസും മയങ്ങിയതോടെ രത്നങ്ങള്‍ തട്ടിയെടുത്ത്‌ രണ്ട്‌ സംഘങ്ങളായി തിരിഞ്ഞ്‌ ഓട്ടോയിലും കാറിലുമായി രക്ഷപ്പെട്ടു. ക്ലോറോഫോമിന്റെ അളവ്‌ കൂടിയതാണ്‌ മരണത്തില്‍ കലാശിച്ചത്‌. അതേസമയം, ഹരിഹരവര്‍മ യഥാര്‍ഥത്തില്‍ ആരാണെന്ന്‌ കണ്ടെത്താന്‍ പോലീസിന്‌ ഇതുവരെ കഴിഞ്ഞിട്ടുമില്ല.
    
</TEXT>
</DOC>