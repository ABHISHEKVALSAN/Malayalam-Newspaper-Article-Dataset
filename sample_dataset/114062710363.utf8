<DOC>
<DOCNO>114062710363.utf8</DOCNO>
<TEXT>


           എണ്ണക്കമ്പനികള്‍ക്ക്‌ മൂക്കുകയറിടും    

Friday 27 June 2014 11:17 am IST

ന്യൂദല്‍ഹി: രാജ്യത്തെ എണ്ണക്കമ്പനികള്‍ക്ക്‌ മൂക്കുകയറിടാന്‍ കേന്ദ്രസര്‍ക്കാര്‍ ശ്രമം തുടങ്ങി. വിലവര്‍ദ്ധനവടക്കമുള്ള കാര്യങ്ങളില്‍ എണ്ണക്കമ്പനികളുടെ അധികാരം ഇല്ലാതാക്കുന്നതിന്റെ മുന്നോടിയായാണ്‌ പ്രകൃതിവാതകവിലവര്‍ദ്ധന മൂന്ന്‌ മാസത്തേക്ക്‌ നീട്ടിവയ്ക്കാന്‍ കേന്ദ്രസര്‍ക്കാര്‍ നിര്‍ദ്ദേശം നല്‍കിയത്‌. പാചക വാതക വില എല്ലാമാസവും വില വര്‍ദ്ധിപ്പിക്കണമെന്ന രംഗരാജന്‍ കമ്മറ്റിയുടെ ശുപാര്‍ശകള്‍ നടപ്പാക്കേണ്ടെന്നുള്ള എന്‍ഡിഎ സര്‍ക്കാര്‍ തീരുമാനവും എണ്ണക്കമ്പനികള്‍ക്ക്‌ തിരിച്ചടിയായി. 

പ്രകൃതിവാതക ഉല്‍പ്പാദനം മനപ്പൂര്‍വ്വം കുറച്ചതിന്റെ പേരില്‍ റിലയന്‍സിന്‌ 587 ദശലക്ഷം അമേരിക്കന്‍ ഡോളര്‍ പിഴ ഇടാക്കാനുള്ള കേന്ദ്രസര്‍ക്കാര്‍ തീരുമാനവും സ്വകാര്യ-പൊതുമേഖലാ എണ്ണക്കമ്പനികളെ നിയന്ത്രിക്കുന്നതിനുള്ള ശ്രമങ്ങളുടെ ഭാഗമാണ്‌. പൊതുമേഖലാ കമ്പനികള്‍ റിലയന്‍സിന്‌ നല്‍കാനുള്ള തുകയില്‍ നിന്ന്‌ പിഴ ഈടാക്കാനുള്ള നീക്കം ഇന്നലെ റിലയന്‍സിന്റെ ഓഹരികളുടെ വില ഇടിയുന്നതിന്‌ കാരണമായി. സ്വകാര്യകുത്തക മുതലാളിമാര്‍ക്ക്‌ വേണ്ടി പൊതുജനങ്ങള്‍ക്ക്‌ വിരുദ്ധമായി പ്രവര്‍ത്തിക്കാന്‍ തയ്യാറല്ലെന്ന വ്യക്തമായ സന്ദേശം നരേന്ദ്രമോദി സര്‍ക്കാര്‍ നല്‍കിക്കഴിഞ്ഞതായാണ്‌ വിദഗ്ധരുടെ വിലയിരുത്തല്‍.

വിലവര്‍ദ്ധനവ്‌ ആവശ്യപ്പെട്ട്‌ എണ്ണക്കമ്പനികളുടെ സമ്മര്‍ദ്ദം ശക്തമായതോടെ ബുധനാഴ്ച കേന്ദ്രമന്ത്രിസഭായോഗത്തിന്‌ മുമ്പ്‌ മൂന്ന്‌ തവണയാണ്‌ കേന്ദ്രപെട്രോളിയം മന്ത്രി ധര്‍മ്മേന്ദ്രപ്രധാന്‍ പ്രധാനമന്ത്രിയുമായി കൂടിക്കാഴ്ച നടത്തിയത്‌. വിലവര്‍ദ്ധനവ്‌ അംഗീകരിക്കില്ലെന്ന നിലപാട്‌ പ്രധാനമന്ത്രി സ്വീകരിച്ചതോടെ പെട്രോളിയം മന്ത്രി എണ്ണക്കമ്പനികളെ സര്‍ക്കാര്‍ തീരുമാനം അറിയിക്കുകയും രംഗരാജന്‍ ശുപാര്‍ശകള്‍ തല്‍ക്കാലം പരിഗണിക്കില്ലെന്ന്‌ വ്യക്തമാക്കുകയും ചെയ്തു. കാബിനറ്റ്‌ മന്ത്രിയല്ലാതിരുന്നിട്ടും ബുധനാഴ്ച നടന്ന കേന്ദ്രകാബിനറ്റ്‌ യോഗത്തില്‍ പെട്രോളിയംമന്ത്രി പ്രത്യേക പ്രതിനിധിയായി പങ്കെടുക്കുകയും ചെയ്തു. രാജ്യത്തെ ജനങ്ങളുടെ താല്‍പ്പര്യത്തിനു മാത്രമാണ്‌ ഇക്കാര്യത്തില്‍ പ്രാധാന്യമെന്ന നിലപാടാണ്‌ പ്രധാനമന്ത്രി സ്വീകരിച്ചത്‌.

മാസംതോറും പാചക വാതക വിലവര്‍ദ്ധിപ്പിക്കണമെന്ന മുന്‍സര്‍ക്കാരിന്റെ അനുമതിയോടെയുള്ള എണ്ണക്കമ്പനികളുടെ തീരുമാനവും എന്‍ഡിഎ സര്‍ക്കാര്‍ തടഞ്ഞിട്ടുണ്ട്‌. സ്വകാര്യ എണ്ണക്കമ്പനികളായ റിലയന്‍സിനും ബ്രിട്ടീഷ്‌ പെട്രോളിയം കോര്‍പ്പറേഷനും യുപിഎ സര്‍ക്കാര്‍ നല്‍കിയ വാക്ക്‌ പാലിക്കേണ്ട കാര്യം തങ്ങള്‍ക്കില്ലെന്ന്‌ ധര്‍മ്മേന്ദ്രപ്രധാന്‍ എണ്ണക്കമ്പനികളോട്‌ വ്യക്തമാക്കിയെന്നാണ്‌ ലഭിക്കുന്ന വിവരം. ക്രൂഡോയില്‍ വില ഇന്നലെ അല്‍പ്പം കുറഞ്ഞിട്ടുണ്ടെങ്കിലും കഴിഞ്ഞ 9മാസത്തെ ഏറ്റവും കൂടിയ നിരക്കില്‍ എത്തിയ സാഹചര്യത്തില്‍ വിലവര്‍ദ്ധനവെന്ന ആവശ്യം കേന്ദ്രസര്‍ക്കാര്‍ അംഗീകരിക്കുമെന്നായിരുന്നു സ്വകാര്യഎണ്ണക്കമ്പനികളുടെ പ്രതീക്ഷ. എണ്ണവില നിശ്ചയിക്കുന്നത്‌ റിലയന്‍സ്‌ ആണെന്ന പ്രചാരണവും കേന്ദ്രസര്‍ക്കാര്‍ തീരുമാനത്തോടെ ഇല്ലാതായി. 

ഉല്‍പ്പാദകരുടേയും ഉപഭോക്താക്കളുടേയും താല്‍പ്പര്യങ്ങള്‍ക്ക്‌ അനുസരിച്ച്‌ മാത്രമേ പുതിയ കേന്ദ്രസര്‍ക്കാര്‍ എണ്ണവില നിശ്ചയിക്കൂ എന്ന്‌ ഇന്നലെ ഒഎന്‍ജിസി നടത്തിയ പ്രസ്താവനയും വിലവര്‍ദ്ധനവിന്‌ കേന്ദ്രസര്‍ക്കാര്‍ കൂട്ടുനില്‍ക്കില്ലെന്ന ബോധ്യത്തില്‍ നിന്നുണ്ടായതാണ്‌. റിലയന്‍സ്‌,ഒഎന്‍ജിസി ഓഹരികള്‍ക്ക്‌ തിരിച്ചടി നേരിട്ട സാഹചര്യത്തില്‍ സര്‍ക്കാര്‍ തീരുമാനം അംഗീകരിച്ച്‌ മുന്നോട്ടു പോകാതെ കമ്പനികള്‍ക്ക്‌ മറ്റു മാര്‍ഗ്ഗങ്ങളില്ല. ഒക്ടോബര്‍ മാസത്തില്‍ പ്രകൃതിവാതക വിലയില്‍ വര്‍ദ്ധനവ്‌ നടപ്പാക്കാമെന്ന പ്രതീക്ഷയും രാജ്യത്തെ എണ്ണക്കമ്പനികള്‍ക്കില്ലാതായിട്ടുണ്ട്‌.

    
</TEXT>
</DOC>