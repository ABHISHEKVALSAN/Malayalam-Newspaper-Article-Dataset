<DOC>
<DOCNO>114110137538.utf8</DOCNO>
<TEXT>


           ചുംബനകൂട്ടായ്മ: പ്രതിഷേധം രൂക്ഷം; ഹസ്‌നയ്ക്ക് മാവോസ്റ്റ് ബന്ധമെന്ന് സൂചന    

Saturday 1 November 2014 10:34 pm IST

        കൊച്ചി :പരസ്യചുംബനത്തിന് നേത്യത്വം നല്‍കുന്ന ഹസ്‌നക്ക് മാവോയിസ്റ്റ് ബന്ധമെന്ന് സൂചന. പോലീസ് ഇവരെക്കുറിച്ചുള്ള അന്വേഷണം ഊര്‍ജ്ജിതമാക്കി. ആറ് മാസം മുന്‍പ് പോലീസിന്റെ രഹസ്യ വിഭാഗം ഹസ്‌നയ്ക്ക് മോവോയ്‌സ്റ്റുമായി ബന്ധമുണ്ടെന്ന വിവരം ധരിപ്പിച്ചിരുന്നു.

ഇവരുടെ വീട്ടില്‍ പോലീസ് റെയ്ഡ് നടത്തിയതിനെ തുടര്‍ന്ന് മറ്റ് വിവരങ്ങള്‍ ലഭിച്ചുവെങ്കിലും പോലീസ് കൂടുതല്‍ കാര്യങ്ങള്‍ വെളുപ്പെടുത്തിയിട്ടില്ല.നിരോധിത തീവ്രവാദ സംഘടനയിലുള്ളവരും കിസ് ഓഫ് ലവ് എന്ന സംഘടനക്ക് പിന്നില്‍ ഉണ്ടെന്നതും പോലീസ് നിരീക്ഷണത്തിലാണ്.

നൂറ്കണക്കിന് പോലീസുകാരെയാണ് മറൈന്‍ ഡ്രൈവില്‍ വിന്യസിച്ചിരിക്കുന്നത്.ഫെയ്‌സ് ബുക്കിലെ ഫ്രീ തിങ്കേഴ്‌സ് എന്ന കൂട്ടായ്മയാണ് കിസ് ഓഫ് ലവ് ന്റെ പ്രചാരകര്‍. ഈ സംഘടനയ്ക്ക് മറൈന്‍ഡ്രൈവില്‍ സംഘടിക്കുന്നതിന് ഇതുവരെ പോലീസ് അനുമതിയും നല്‍കിയിട്ടില്ല.

പരസ്യചുംബനത്തിനെതിരെ പ്രതികരണവേദി എന്ന സംഘടന ഇന്ന് ഉച്ചയ്ക്ക് മറൈന്‍ഡ്രൈവില്‍ സംഘടിക്കുന്നത് പ്രതിഷേധം രൂക്ഷമാകാന്‍ കാരണമാകും. പ്രതികരണവേദി പ്രവര്‍ത്തകര്‍ കിസ് ഓഫ് ലവിനെതിരെ ജില്ലയുടെ വിവിധ ഭാഗങ്ങളില്‍ പോസ്റ്ററുകള്‍ പതിച്ചിട്ടുണ്ട്.
പരസ്യചുംബനത്തിനെതിരെ ജനകീയരോഷം ശക്തമായതോടെ സംഘാടകര്‍ ചുവടുമാറ്റിയെന്നറിയുന്നു .

പരസ്പരം ചുംബിക്കാന്‍ തീരുമാനിച്ചിട്ടില്ലായെന്നാണ് സംഘാടകര്‍ പറയുന്നത്.സംസ്‌കാരത്തിന് യോജിക്കാത്ത രീതിയിലുള്ള ഇവരുടെ പ്രവര്‍ത്തനങ്ങള്‍ക്കെതിരെ നിരവധി സംഘടനകള്‍ പരസ്യമായി രംഗത്തെത്തിയോടെയാണ് സംഘാടകര്‍ ഇന്നലെ ഇത് തീരുമാനിച്ചത്.ഇന്ന് വൈകിട്ട് അഞ്ചിന് മറൈന്‍ഡ്രൈവ് നോര്‍ത്ത് ഭാഗത്ത് കെട്ടുവെള്ളം പാലത്തിനടുത്താണ് സംഗമം.
    
</TEXT>
</DOC>