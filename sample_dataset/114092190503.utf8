<DOC>
<DOCNO>114092190503.utf8</DOCNO>
<TEXT>


           രാജഗോപാലിന്‌ വോട്ട്‌ ജവഹര്‍ നഗറില്‍; ആന്റണി ജഗതിയില്‍; വിഎസ്‌ പുന്നപ്രയില്‍    

Sunday 21 September 2014 10:02 am IST

തിരുവനന്തപുരം: തിരുവനന്തപുരത്തെ ബിജെപി സ്ഥാനാര്‍ത്ഥി ഒ.രാജഗോപാല്‍ ഇന്ന്‌ രാവിലെ തിരുവനന്തപുരത്തെ ജവഹര്‍നഗര്‍ എല്‍പി സ്കൂളില്‍ വോട്ട്‌ ചെയ്യും. കേന്ദ്ര പ്രതിരോധമന്ത്രി എ.കെ.ആന്റണി കുടുംബസമേതം തിരുവനന്തപുരം ജഗതി യുപി സ്കൂളില്‍ രാവിലെ ഒമ്പതിന്‌ വോട്ട്‌ രേഖപ്പെടുത്തും. പ്രതിപക്ഷ നേതാവ്‌ വി.എസ്‌.അച്യുതാനന്ദന്‍ ആലപ്പുഴ പുന്നപ്രയിലെ പനയകുളങ്ങര ഗവ. ഹൈസ്കൂളിലാണ്‌ സമ്മതിദാനവകാശം വിനിയോഗിക്കുക. കുടുംബ സമേതമാണ്‌ വി എസ്‌ രാവിലെ 11 മണിയോടെ വോട്ട്‌ ചെയ്യാനായി പോളിംഗ്‌ ബൂത്തില്‍ എത്തുക. 
ബിജെപി സംസ്ഥാന പ്രസിഡന്റ്‌വി.മുരളീധരന്‍ കോഴിക്കോട്‌ കാരാപറമ്പ്‌ ഹൈസ്കൂളില്‍ 9.30നും, ദേശീയ സെക്രട്ടറി പി.കെ.കൃഷ്ണദാസ്‌ തലശ്ശേരി തിരുവണ്ണാങ്കോട്‌ ഗവ. ഹൈസ്കൂളില്‍ 10.30നും വോട്ട്‌ രേഖപ്പെടുത്തും. ഇന്നലെ സ്വദേശമായ പുതുപ്പള്ളിയില്‍ തങ്ങിയ മുഖ്യമന്ത്രി ഉമ്മന്‍ ചാണ്ടി കുടുംബത്തോടൊപ്പം രാവിലെ ഒമ്പത്‌ മണിയോടെ പുതുപ്പള്ളി സെന്റ്ജോര്‍ജ്‌ പബ്ലിക്‌ സ്കൂളിലെത്തി വോട്ട്‌ ചെയ്യും.
കെപിസിസി അധ്യക്ഷന്‍ വി.എം.സുധീരന്‍ തിരുവനന്തപുരം കുന്നുകുഴി യുപി സ്കൂളില്‍ രാവിലെ പത്ത്‌ മണിയോടെ വോട്ട്‌ രേഖപ്പെടുത്താനെത്തും. ആര്‍എസ്പി ദേശീയ അധ്യക്ഷന്‍ ടി.ജെ.ചന്ദ്രചൂഢന്‍ ആനയറ വലിയ ഉദേശ്വരം എല്‍ പി സ്കൂളിലും, സിപിഎം സംസ്ഥാന സെക്രട്ടറി പിണറായി വിജയന്‍ കണ്ണൂരിലും, പ്രതിപക്ഷ ഉപനേതാവ്‌ കോടിയേരി ബാലകൃഷ്ണന്‍ തലശ്ശേരിയിലും വോട്ട്‌ രേഖപ്പെടുത്തും. സിപിഐ സംസ്ഥാന സെക്രട്ടറി പന്ന്യന്‍ രവീന്ദ്രന്‍ കണ്ണൂരിലെ കക്കാട്‌ കോര്‍ജാന്‍ യുപി സ്കൂളില്‍ വോട്ട്‌ ചെയ്യും. ആഭ്യന്തരമന്ത്രി രമേശ്‌ ചെന്നിത്തല ചെന്നിത്തല എല്‍ പി സ്കൂളിലാണ്‌ വോട്ട്‌ രേഖപ്പെടുത്തുക. രാവിലെ എട്ട്‌ മണിയോടെ തന്നെ ആഭ്യന്തരമന്ത്രി ചെന്നിത്തല സ്കൂളിലെത്തും. മുസ്ലിംലീഗ്‌ സംസ്ഥാന അധ്യക്ഷന്‍ ഹൈദരലി ശിഹാബ്‌ തങ്ങള്‍ പാണക്കാട്‌ സ്കൂളില്‍ വോട്ട്‌ ചെയ്യും.
കവി ഒ എന്‍ വി കുറുപ്പ്‌ വഴുതക്കാട്‌ കോട്ടണ്‍ ഹില്ലില്‍ ഒമ്പത്‌ മണിക്ക്‌ ശേഷം വോട്ട്‌ രേഖപ്പെടുത്തും. കവയിത്രി സുഗതകുമാരിയും തിരുവന്തപുരം നന്ദാവനത്ത്‌ രാവിലെ 10 മണിയോടെ വോട്ട്‌ രേഖപ്പെടുത്തും. ആര്‍ച്ച്‌ ബിഷപ്പ്‌ ഡോ.സൂസൈപാക്യം ജവഹര്‍ നഗറിലും കര്‍ദിനാള്‍ മാര്‍ ബസേലിയോസ്‌ ക്ലീമിസ്‌ കത്തോലിക്ക ബാവ രാവിലെ 7.15ന്‌ പട്ടം ഗേള്‍സ്‌ ഹൈസ്ക്കൂളിലും വോട്ട്‌ രേഖപ്പെടുത്തും.
സ്വന്തം ലേഖകന്‍

</TEXT>
</DOC>