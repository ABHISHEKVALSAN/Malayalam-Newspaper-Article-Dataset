<DOC>
<DOCNO>114031182395.utf8</DOCNO>
<TEXT>


           തദ്ദേശ സ്ഥാപനങ്ങളിലെ ഭരണമാറ്റം സിപിഎമ്മിന്‌ വലിയ നഷ്ടം    

Tuesday 11 March 2014 10:16 pm IST

        തിരുവനന്തപുരം: ആര്‍എസ്പി യുഡിഎഫില്‍ ചേക്കേറിയതോടെ തദ്ദേശ ഭരണസ്ഥാപനങ്ങളില്‍ ഭരണത്തിലുണ്ടാകുന്ന മാറ്റം കൂടുതല്‍ നഷ്ടമുണ്ടാക്കുന്നത്‌ സിപിഎമ്മിന്‌. ആര്‍എസ്പി ഇടതുപക്ഷത്തിനു നല്‍കുന്ന പിന്തുണ പിന്‍വലിച്ചാല്‍ തിരുവനന്തപുരം, കൊല്ലം കോര്‍പ്പറേഷനുകളിലും കൊല്ലം ജില്ലയിലെ വിവിധ പഞ്ചായത്തുകളിലും ഇടതുപക്ഷത്തിന്‌ ഭരണം നഷ്ടമാകും. എന്നാല്‍ തിരുവനന്തപുരം കോര്‍പ്പറേഷനില്‍ ആര്‍എസ്പി കൗണ്‍സിലര്‍മാര്‍ പിന്തുണ പിന്‍വലിക്കുന്നതിന്‌ വിമുഖത കാട്ടുകയാണ്‌. 
തിരുവനന്തപുരം കോര്‍പ്പറേഷനില്‍ ഇടതുഭരണം ഇപ്പോള്‍ തന്നെ കയ്യാലപ്പുറത്താണ്‌. നൂറുവാര്‍ഡുകളുള്ള കോര്‍പ്പറേഷനില്‍ 51 പേരാണ്‌ ഇടതുമുന്നണിക്കുണ്ടായിരുന്നത്‌. ആറ്റിപ്രവാര്‍ഡിലെ സിപിഎം അംഗത്തിന്റെ മരണത്തെ തുടര്‍ന്ന്‌ അംഗബലം 50 ആയി ചുരുങ്ങി. രണ്ട്‌ ആര്‍എസ്പി അംഗങ്ങള്‍ പിന്തുണ പിന്‍വലിച്ചാല്‍ ഇടതിന്റെ അംഗബലം 48 ആയി ചുരുങ്ങും. യുഡിഎഫിന്‌ 42 പേരും ബിജെപിക്ക്‌ ആറു പേരുമുണ്ട്‌. 
കൊല്ലം കോര്‍പ്പറേഷനില്‍ ആര്‍എസ്പി വിട്ടു പോയാല്‍ ഇരുമുന്നണികള്‍ക്കും 27 പേരുവീതമാകും അംഗബലം. ആര്‍എസ്പിക്ക്‌ 7 അംഗങ്ങളുണ്ട്‌. ഒരു പിഡിപി അംഗത്തിന്റെ നിലപാടാകും നിര്‍ണ്ണായകമാകുക. പറവൂര്‍ നഗരസഭയില്‍ ആര്‍എസ്പിക്ക്‌ ഒരു അംഗമാണ്‌ ഉള്ളത്‌. ആര്‍എസ്പി യുഡിഎഫിലെത്തുമ്പോള്‍ അവര്‍ക്ക്‌ 16 പേരാകും. ഇടതിന്‌ 15 ആയി കുറയും. ബിജെപിക്ക്‌ ഇവിടെ ഒരാളുണ്ട്‌. കൊല്ലം ജില്ലയിലെ കടവൂര്‍, ചവറ തെക്കുംഭാഗം, പനയം, ഇളമ്പള്ളൂര്‍, ചവറ പഞ്ചായത്തുകളിലെ സിപിഎം നേതൃത്വത്തിലുള്ള ഭരണത്തിനും ആര്‍എസ്പി യുഡിഎഫിലെത്തുന്നതോടെ ഇളക്കമാകും. 
    
</TEXT>
</DOC>