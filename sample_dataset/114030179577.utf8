<DOC>
<DOCNO>114030179577.utf8</DOCNO>
<TEXT>


           കേന്ദ്ര ജീവനക്കാരുടെ ക്ഷാമബത്ത 100% വര്‍ധിപ്പിച്ചു    

Saturday 1 March 2014 9:59 am IST

ന്യൂദല്‍ഹി: കേന്ദ്ര സര്‍ക്കാര്‍ ജീവനക്കാരുടെ ക്ഷാമബത്ത പത്തു ശതമാനം വര്‍ധിപ്പിച്ച് അടിസ്ഥാന ശമ്പളത്തിന്റെ നൂറു ശതമാനമാക്കി. എംപ്ലോയീസ് പ്രൊവിഡന്റ് ഫണ്ട് കുറഞ്ഞ പെന്‍ഷന്‍ ആയിരം രൂപയാക്കാനും കേന്ദ്ര മന്ത്രിസഭായോഗത്തില്‍ തീരുമാനമായി.

വര്‍ധിപ്പിച്ച ക്ഷാമബത്ത അടിസ്ഥാന വേതനത്തില്‍ ലയിപ്പിക്കാനാണ് തീരുമാനം. ലോക്‌സഭാ തെരഞ്ഞെടുപ്പ് തീയതി ഉടന്‍ പ്രഖ്യാപിക്കുന്നത് കണക്കിലെടുത്താണ് വെള്ളിയാഴ്ച ചേര്‍ന്ന മന്ത്രിസഭായോഗം ഇത്തരമൊരു തീരുമാനമെടുത്തത്.

സെപ്തംബറില്‍ ഡിഎ പത്തു ശതമാനം കൂട്ടിയിരുന്നു. രാജ്യത്ത് 50 ലക്ഷം കേന്ദ്ര ജീവനക്കാരും 30 ലക്ഷം പെന്‍ഷന്‍കാരുമാണുള്ളത്. ശമ്പളത്തില്‍ വന്‍ വര്‍ദ്ധനയും സര്‍ക്കാരിന് വന്‍ ബാദ്ധ്യതയുമാണ് ഈ തീരുമാനം സൃഷ്ടിക്കുക.വരാന്‍ പോകുന്ന സര്‍ക്കാരായിരിക്കും ഈ ബാദ്ധ്യത ഏറ്റെടുക്കേണ്ടി വരികയെന്നും വിലയരുത്തപ്പെടുന്നു.

ഡിഎ നൂറുശതമാനമാക്കി വര്‍ദ്ധിപ്പിച്ച് അടിസ്ഥാന ശമ്പളത്തില്‍ ലയിപ്പിക്കണമെന്ന് ജീവനക്കാരുടെ യൂണിയനുകള്‍ കുറെക്കാലമായി ആവശ്യപ്പെട്ടുവരികയാണ്. കേന്ദ്രത്തിന്റെ ചുവടുപിടിച്ച് സംസ്ഥാനങ്ങളും ഉടന്‍ ജീവനക്കാര്‍ക്ക് ക്ഷാമബത്ത വര്‍ദ്ധിപ്പിക്കും.
    
</TEXT>
</DOC>