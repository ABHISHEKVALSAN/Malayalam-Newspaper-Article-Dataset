<DOC>
<DOCNO>114091925561.utf8</DOCNO>
<TEXT>


           മനുഷ്യക്കടത്ത്: പ്രതികളെ രക്ഷിക്കാന്‍ നീക്കം    

Friday 19 September 2014 11:18 pm IST

        തിരുവനന്തപുരം: അന്യസംസ്ഥാനത്തു നിന്നും മുക്കം അനാഥാലയത്തിലേക്ക് കുട്ടികളെ എത്തിച്ച കേസിലെ ഏഴു പ്രതികളെ രക്ഷിക്കാന്‍ നീക്കം. അന്യ സംസ്ഥാനങ്ങളില്‍ നിന്ന് കേരളത്തില്‍ തൊഴില്‍ തേടി എത്തുന്നത് തെറ്റല്ലെന്നും അവരെ സര്‍ക്കാര്‍ സംരക്ഷിക്കേണ്ടതാണെന്നും കാണിച്ച് കേസ് ലഘൂകരിച്ച് പ്രതികളെ രക്ഷപ്പെടുത്താനാണ് നീക്കം.

സാമൂഹ്യനീതി വകുപ്പിലെ ചില ഉദ്യോഗസ്ഥരാണ് ഇതിനു പിന്നില്‍. മനുഷ്യക്കടത്തു കേസ് അന്വേഷിച്ച ഡിഐജി ആദ്യപടി. ശരിയായ ദിശയില്‍ അന്വേഷണം പുരോഗമിക്കുമ്പോഴാണ് അപ്രതീക്ഷിതമായി ഡിഐജിയെ മാറ്റിയത്. ജാര്‍ഖണ്ഡ് സ്വദേശികളായ മൂന്നു പേരും കേരളത്തില്‍ നിന്നുള്ള നാലുപേരുമാണ് പ്രതികള്‍. കേസ് ഇപ്പോള്‍ കോടതിയിലാണ്. 268 ഓളം കുട്ടികളെയാണ് ജാര്‍ഖണ്ഡില്‍ നിന്നും മുക്കം അനാഥാലയത്തിലേക്ക് കൊണ്ടു വന്നത്.

ജാര്‍ഖണ്ഡില്‍ നിന്നും കേരളത്തിലെ വിവിധ അനാഥാലയങ്ങളിലേക്ക് കുട്ടികളെ എത്തിച്ചു കൊടുക്കുന്ന ഏജന്റുകളില്‍ പ്രധാനികളാണ് പിടിയിലായവര്‍. ഇവര്‍ കേരളത്തിലെ അനാഥാലയങ്ങള്‍ നടത്തുന്ന ഉന്നതരുടെ പേരുകള്‍ വെളിപ്പെടുത്തുമെന്നുള്ള ആശങ്കയും ചിലര്‍ക്കുണ്ട്. അതിനാല്‍ കേസ് ലഘൂകരിക്കാനും പ്രതികളെ പുറത്തിറക്കി വിദേശത്തേക്കു പറഞ്ഞുവിടാനുമാണ് ശ്രമം.മനുഷ്യക്കടത്ത് വിഷയം ഇപ്പോള്‍ ഭരണ,പ്രതിക്ഷം പൂര്‍ണമായും ഉപേക്ഷിച്ചുകഴിഞ്ഞു.

വെള്ളക്കരവും ഭൂനികുതിയും വര്‍ധിപ്പിക്കുന്നതിനു സര്‍ക്കാര്‍ ശ്രമിക്കുമ്പോള്‍ അത് തടയാന്‍ പരിപാടികള്‍ ആസൂത്രണം ചെയ്യുന്ന തിരക്കിലാണ് പ്രതിപക്ഷം. ഈ സാഹചര്യം മുതലെടുക്കാനാണ് സാമൂഹ്യനീതി വകുപ്പിലുള്ള ഉദ്യോഗസ്ഥരുടെ ശ്രമം. പ്രതികളില്‍ നാലുപേര്‍ ന്യൂനപക്ഷ വിഭാഗത്തില്‍പ്പെട്ടവരാണ്. വര്‍ഷങ്ങളായി മനുഷ്യക്കടത്ത് നടത്തുന്നവര്‍. കേരളത്തിലെ മുസ്ലീം അനാഥാലയങ്ങള്‍ക്ക് കുട്ടികളെ എത്തിച്ചു കൊടുക്കുന്നതും ഇവരാണ്.

തൊഴില്‍തേടി എത്തുന്നവരെ പോലെ കുട്ടിക്കടത്തും പരിഗണിക്കണമെന്നുള്ള രീതിയിലാണ് റിപ്പോര്‍ട്ട് തയ്യാറാക്കുന്നത്. ഈ റിപ്പോര്‍ട്ട് സര്‍ക്കാരിലേക്കയച്ച് അംഗീകാരം വാങ്ങി കോടതിയില്‍ സമര്‍പ്പിക്കും. തുടര്‍ന്ന് ജാമ്യം ലഭിക്കുന്ന മുറയ്ക്ക് ഇവരെ വിദേശത്തേക്ക് വിടാനാണ് ശ്രമം. സാമൂഹ്യനീതി വകുപ്പ്മന്ത്രിയും മുസ്ലീംലീഗിലെ ഉന്നതരും ഇതില്‍ ഇടപെട്ടിട്ടുണ്ട്.

എ.എസ്. ദേവ്

</TEXT>
</DOC>