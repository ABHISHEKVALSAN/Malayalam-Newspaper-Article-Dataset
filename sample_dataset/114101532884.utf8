<DOC>
<DOCNO>114101532884.utf8</DOCNO>
<TEXT>


           അശ്ലീല ദൃശ്യങ്ങള്‍: സരിത കോടതിയില്‍ പരാതി നല്‍കി    

Wednesday 15 October 2014 9:12 pm IST

        പത്തനംതിട്ട: വാട്ട്‌സാപ്പിലൂടെ അശ്ലീല ദൃശ്യങ്ങള്‍ പ്രചരിക്കുന്നത് സംബന്ധിച്ച് സോളാര്‍ കേസിലെ പ്രതി സരിതാ നായര്‍ കോടതിയില്‍  പരാതി നല്‍കി. ഇന്നലെ അഡ്വ.പ്രിന്‍സ് പി.തോമസിനൊപ്പം എത്തിയാണ് പത്തനംതിട്ട ചീഫ് ജുഡീഷ്യല്‍ മജിസ്‌ട്രേറ്റ് കോടതിയില്‍ പരാതി നല്‍കിയത്. ദൃശ്യങ്ങള്‍ പുറത്തുവിട്ടവര്‍ക്കെതിരേയും പ്രചാരണം നടത്തിയവര്‍ക്കെതിരേയും നടപടി വേണമെന്നാവശ്യപ്പെട്ടാണ് പരാതി.

രാഷ്ട്രീയ ഗൂഡാലോചനയുടെ ഭാഗമാണ് ദൃശ്യങ്ങള്‍പുറത്തുവിട്ടതെന്നും ഇത് സംബന്ധിച്ച് തനിക്ക് സംശയമുള്ളവരുടെ പേരുകള്‍ കോടതിയില്‍ മൊഴി നല്‍കുന്ന അവസരത്തില്‍ പറയുമെന്നും സരിത മാധ്യമപ്രവര്‍ത്തകരോട് പറഞ്ഞു.

സോളാര്‍ തട്ടിപ്പ് കേസിലെ രണ്ടാം പ്രതി ബിജു രാധാകൃഷ്ണനേയും ഇന്നലെ രാവിലെ പത്തനംതിട്ട കോടതിയില്‍ ഹാജരാക്കിയിരുന്നു. തനിക്ക് പുതിയ അഭിഭാഷകനെ വെയ്ക്കണമെന്ന് ബിജു ആവശ്യപ്പെട്ടതിന്റെ അടിസ്ഥാനത്തില്‍ അഭിഭാഷകനുമായി സംസാരിക്കാന്‍ കോടതി അനുവദിച്ചു.
    
</TEXT>
</DOC>