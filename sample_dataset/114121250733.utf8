<DOC>
<DOCNO>114121250733.utf8</DOCNO>
<TEXT>


           ഷമീറിന്റെ ഘാതകരെക്കുറിച്ച് സൂചന    

Friday 12 December 2014 10:43 pm IST

        തൃപ്പൂണിത്തുറ: കഴിഞ്ഞ ദിവസം കൊല്ലപ്പെട്ട ഗുണ്ട മോര്‍ച്ചറി ഷമീറിന്റെ ഘാതകരെക്കുറിച്ച് പോലീസിന് സൂചന ലഭിച്ചു.കഴിഞ്ഞമാസം പാലാരിവട്ടത്തുവെച്ച് ഷമീറുമായി അടിപിടി ഉണ്ടായവരിലേക്കാണ് അന്വേഷണം നീങ്ങുന്നത്.

പ്രതികള്‍ രണ്ടു ദിവസത്തിനകം അറസ്റ്റിലാകുമെന്ന് കേസനേ്വഷണത്തിനു നേതൃത്വം നല്‍കുന്ന തൃപ്പൂണിത്തുറ സിഐ ബൈജു എം. പൗലോസ് പറഞ്ഞു.

ഒത്തവണ്ണവും ഉയരവുമുള്ള ആജാനുബാഹുവായ ഗുണ്ടയാണ് ഷമീറിനെ വെട്ടിയതെന്ന് ഭാര്യയുടെ മൊഴിയില്‍ പറയുന്നു. ഈ രൂപത്തിലുള്ള ഗുണ്ടയെ കേന്ദ്രീകരിച്ച് അന്വേഷണമാരംഭിച്ച പോലീസ് ചില ഗുണ്ടകളുടെ ഫോട്ടോകള്‍ ഭാര്യയെ കാണിച്ചുകൊടുത്തു. ഇതിലൊരാളാണ് ഷമീറിനെ വെട്ടിയതെന്ന് ഭാര്യ തിരിച്ചറിയുകയും ചെയ്തു.

വാതില്‍ ചവിട്ടിപ്പൊളിച്ച് അകത്തുകടന്ന ഗുണ്ടയെയാണ് തിരിച്ചറിഞ്ഞത്. തോര്‍ത്തുകൊണ്ട് ഇയാള്‍ മുഖം മറച്ചിരുന്നെങ്കിലും ഒറ്റവെട്ടിനിടയില്‍ ഇയാളുടെ മുഖത്തുനിന്നും തോര്‍ത്ത് തെന്നിമാറിയിരുന്നു. ഈ സമയം അളിയാ വെട്ടല്ലേ കൊച്ചിന്റെ ദേഹത്ത് കൊള്ളുമെന്ന് ഷമീര്‍ അപേക്ഷിച്ചു. ഒച്ചകേട്ടെത്തിയ ഷമീറിന്റെ ഭാര്യയും ഉമ്മയും ആക്രമണം തടുക്കാന്‍ ശ്രമിച്ചപ്പോള്‍ ഗുണ്ട ഇവരെ തടുത്തുമാറ്റി നിര്‍ത്തുകയും ഹെല്‍മറ്റ് വെച്ച രണ്ട് ഗുണ്ടകള്‍ ഷമീറിനെ തുരുതുരാ വെട്ടുകയുമായിരുന്നു. ഇവരും പോലീസിന്റെ വലയിലായിട്ടുണ്ട്.

തമ്മനം ഷാജിയുടെ ഗുണ്ടാസംഘത്തില്‍ പ്രവര്‍ത്തിച്ചിരുന്നവരാണ് പ്രതികളെന്ന് സൂചനയുണ്ട്. എട്ടോളം ഗുണ്ടകള്‍ കുറച്ചകലെ മാറി പരിസരം വീക്ഷിക്കുന്നുണ്ടായിരുന്നു. ഇവരെല്ലാം ഹെല്‍മറ്റ് ധരിച്ചിരുന്നു. പുലര്‍ച്ചെ അഞ്ചു മണിയോടെ ആക്രമണം നടന്നതിനാല്‍ ആരെങ്കിലും ഓടിവന്നാല്‍ ഭീഷണിപ്പെടുത്തി മടക്കി അയക്കാനായിരുന്നു ഇവര്‍ പുറത്തുനിന്നിരുന്നത്. കൃത്യം കഴിഞ്ഞ് എല്ലാവരും ബൈക്കില്‍ സ്ഥലംവിടുകയായിരുന്നു.

കൊലചെയ്യാന്‍ ഉപയോഗിച്ച ആയുധങ്ങള്‍ പ്രതികള്‍ ഒളിപ്പിച്ചതായാണ് സൂചന. വടിവാള്‍ കടലാസില്‍ പൊതിഞ്ഞാണ് ഇവര്‍ കൊണ്ടുവന്നത്. ഈ കടലാസില്‍ രക്തം പുരണ്ട വടിവാള്‍ പൊതിഞ്ഞുകൊണ്ടുപോയതായും സൂചനയുണ്ട്. കൊലപാതകത്തിനുശേഷം പല സ്ഥലങ്ങളിലേക്കും തിരിഞ്ഞ ഗുണ്ടകളില്‍ മിക്കവരെയും വലയിലാക്കാന്‍ കഴിഞ്ഞതായി സൂചനയുണ്ട്.
    
</TEXT>
</DOC>