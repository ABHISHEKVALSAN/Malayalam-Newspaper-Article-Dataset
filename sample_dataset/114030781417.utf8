<DOC>
<DOCNO>114030781417.utf8</DOCNO>
<TEXT>


           മുഖ്യമന്ത്രിയുമായുള്ള രഹസ്യധാരണ പുറത്ത്‌    

Friday 7 March 2014 10:51 pm IST

തിരുവനന്തപുരം: സോളാര്‍കേസിലെ പരാതിക്കാരനായ പ്രമുഖവ്യവസായി ശ്രീധരന്‍നായരുടെ ക്വാറിക്ക്‌ ചട്ടം ലംഘിച്ച്‌ അനുമതി നല്‍കാന്‍ നീക്കം. സോളാര്‍ കേസില്‍ ആദ്യം മുഖ്യമന്ത്രിക്കെതിരെ പരാതി നല്‍കിയ ശ്രീധരന്‍ നായര്‍ പിന്നീട്‌ തീര്‍ത്തും നിശബ്ദനായിരുന്നു. വിവാദങ്ങള്‍ ആറിത്തണുത്ത ശേഷം ക്വാറിക്ക്‌ അനുമതി നല്‍കാമെന്ന്‌ മുഖ്യമന്ത്രിയുമായി ഉ ണ്ടാക്കിയ രഹസ്യ ധാരണയിലാണ്‌ ശ്രീധരന്‍നായര്‍ അന്ന്‌ മൗനം പാലിച്ചതെന്നാണ്‌ ഇപ്പോള്‍ വെളിവാകുന്നത്‌. 
നേരത്തെ പരിസ്ഥിതി വകുപ്പ്‌ അനുമതി നിഷേധിച്ച ശ്രീധരന്‍നായരുടെ ക്വാറി പ്രോജക്ടിന്‌, അനുമതി നല്‍കാന്‍ ഇപ്പോള്‍ മുഖ്യമന്ത്രിയുടെ വിശ്വസ്തനായ പരിസ്ഥിതി-കാലാവസ്ഥാ വ്യതിയാന വകുപ്പ്‌ ഡയറക്ടര്‍ മെമ്പര്‍ സെക്രട്ടറിയായ സമിതി ശുപാര്‍ശ ചെയ്തിരിക്കുകയാണ്‌. ഇതിനു പിന്നില്‍ മുഖ്യമന്ത്രി ഉമ്മന്‍ ചാണ്ടിയുടെ നിര്‍ദ്ദേശം ഉണ്ടെന്നാണ്‌ സൂചനകള്‍.
ശ്രീധരന്‍നായരുടെ ഉടമസ്ഥതയില്‍ പത്തനംതിട്ട കോന്നി പഞ്ചായത്തിലെ ഐരവണ്‍ വില്ലേജിലുള്ള സര്‍വ്വേ നമ്പര്‍ 275/1 ല്‍ പെടുന്ന ഭൂമിയില്‍ പാറ ഖാനനത്തിന്‌ ശ്രീധരന്‍നായരുടെ മുല്ലേല്ലില്‍ ഇന്‍ഡസ്ട്രീസ്‌ 2013 ലാണ്‌ പരിസ്ഥിതി ആഘാത നിര്‍ണയ അതോറിറ്റി (എസ്‌ഇഐഎഎ)ക്ക്‌ അപേക്ഷ സമര്‍പ്പിച്ചത്‌. അന്ന്‌ അപേക്ഷ തള്ളി. 
കോന്നിയിലെ കാച്ചാനത്ത്‌ കോട്ടപ്പാറ ക്ഷേത്രത്തിനു സമീപത്തുള്ള ഭൂമിയിലാണ്‌ പാറഖനനത്തിനു അനുമതി ചോദിച്ചത്‌. പാരിസ്ഥിതിക പ്രശ്നങ്ങളുണ്ടാക്കുമെന്ന്‌ കണ്ടെത്തിയാണ്‌ അനുമതി നിഷേധിച്ചത്‌. എന്നാല്‍ 92/ടഋകഅഅ/ഗഇ/1052/2013 എന്ന അപേക്ഷ പുനഃപരിശോധിക്കാനും അനുകൂല തീരുമാനമെടുക്കാനും പരിസ്ഥിതി ആഘാത വിലയിരുത്തല്‍ സമിതി (എസ്‌ഇഎസി) ഇപ്പോള്‍ ശുപാര്‍ശ ചെയ്തിരിക്കുകയാണ്‌. മുഖ്യമന്ത്രിയുടെ വിശ്വസ്തനായ പരിസ്ഥിതി വ്യതിയാന വകുപ്പ്‌ ഡയറക്ടര്‍ പി. ശ്രീകണ്ഠന്‍നായര്‍ മെമ്പര്‍ സെക്രട്ടറിയായുള്ള സമിതിയാണ്‌ അനുമതി നല്‍കാന്‍ ഫെബ്രുവരി 15ന്‌ ശുപാര്‍ശ ചെയ്തത്‌. അടുത്താഴ്ച ചേരുന്ന പരിസ്ഥിതി ആഘാത നിര്‍ണയ അതോറിറ്റി യോഗത്തില്‍ ശുപാര്‍ശ പരിഗണിച്ച്‌, അനുമതി നല്‍കാനാണ്‌ നീക്കം.
പാലക്കാട്‌ കിന്‍ഫ്രാ പാര്‍ക്കില്‍ സോളാര്‍ പ്ലാന്റ്‌ സ്ഥാപിക്കാമെന്ന്‌ പറഞ്ഞ്‌ സരിത ശ്രീധരന്‍നായരില്‍നിന്നും 40 ലക്ഷം രൂപ തട്ടിയെടുത്തിരുന്നു. സരിതയോടൊപ്പം മുഖ്യമന്ത്രിയുടെ ഓഫീസിലെത്തി മുഖ്യമന്ത്രിയെ കണ്ടതിനെ തുടര്‍ന്നുള്ള വിശ്വാസത്തിന്മേലാണ്‌ താന്‍ തുക നല്‍കിയതെന്നാണ്‌ ശ്രീധരന്‍നായര്‍ പറഞ്ഞത്‌. ഈ മൊഴിയുടെ അടിസ്ഥാനത്തില്‍ മുഖ്യമന്ത്രിയുടെ പേഴ്സണല്‍ അസിസ്റ്റന്റ്ടെന്നി ജോപ്പനെതിരെ കേസെടുക്കുകയും ചെയ്തു. പത്തനംതിട്ട മജിസ്ട്രേറ്റ്‌ കോടതിയില്‍ ശ്രീധരന്‍നായര്‍ രഹസ്യമൊഴി നല്‍കുകയും ചെയ്തു. എന്നാല്‍ പ്രത്യേക അന്വേഷണസംഘം രേഖപ്പെടുത്തിയ മൊഴിയില്‍ മുഖ്യമന്ത്രിക്കെതിരായ പരാമര്‍ശങ്ങളുണ്ടായിരുന്നില്ല. 
മുഖ്യമന്ത്രിക്കെതിരെ മൊഴി നല്‍കിയെന്നു പറഞ്ഞ ശ്രീധരന്‍നായര്‍ പിന്നീട്‌ മൗനം പാലിച്ചു. ഇതിനിടെ മുഖ്യമന്ത്രിയുടെ ഓഫീസിലെ സിസിടിവി ദൃശ്യങ്ങള്‍ പരിശോധിക്കണമെന്ന ഹര്‍ജിയിന്‍മേല്‍ ഹൈക്കോടതിയില്‍നിന്നും മുഖ്യമന്ത്രിക്കനുകൂലമായ പരാമര്‍ശങ്ങള്‍ വന്നു. എന്നാല്‍ ജനുവരിയില്‍ സുപ്രീംകോടതി ഇക്കാര്യത്തില്‍ കൂടുതല്‍ അന്വേഷണം നടത്തണമെന്ന്‌ ആവശ്യപ്പെട്ടു. സുപ്രീംകോടതിയില്‍ നിന്നും അനുകൂല നിലപാടുണ്ടായിട്ടും താന്‍ ഉന്നയിച്ച ആരോപണം തെളിയിക്കാന്‍ ശ്രീധരന്‍ നായര്‍ മുന്നോട്ടുവന്നിരുന്നില്ല.
സി. രാജ

</TEXT>
</DOC>