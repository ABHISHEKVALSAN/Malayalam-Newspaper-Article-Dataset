<DOC>
<DOCNO>114011267794.utf8</DOCNO>
<TEXT>


           സിഎംപി: ഒത്തുതീര്‍പ്പ്‌ സാധ്യത മങ്ങുന്നു    

Sunday 12 January 2014 10:24 pm IST

കണ്ണൂര്‍ : സിഎംപിയിലെ പ്രശ്നങ്ങള്‍ പരിഹരിക്കാന്‍ നാളെ മുഖ്യമന്ത്രിയും കെപിസിസി പ്രസിഡന്റും നേതാക്കളുമായി ചര്‍ച്ചക്ക്‌ തയ്യാറായെങ്കിലും പരിഹാരം അസാധ്യമാകുമെന്ന്‌ സൂചന. ഇരു വിഭാഗങ്ങളും ചേരി തിരിഞ്ഞ്‌ ആരോപണങ്ങള്‍ ഉന്നയിക്കുകയും പാര്‍ട്ടി ഓഫീസുകളും പാര്‍ട്ടിക്കു കീഴിലുളള സഹകരണ സ്ഥാപനങ്ങള്‍ ഉള്‍പ്പെടെയുളളവയും കൈപ്പിടിയിയിലാക്കാനുളള തിരക്കിട്ട നീക്കങ്ങളിലാണ്‌. 22 ന്‌ നടക്കുന്ന പാര്‍ട്ടി കേന്ദ്ര കമ്മിറ്റി യോഗത്തില്‍ ഭൂരിപക്ഷം തെളിയിക്കാനായി പാര്‍ട്ടി മെമ്പര്‍മാരെ പാട്ടിലാക്കാനുളള നീക്കവും ഇരു വിഭാഗവും ശക്തമാക്കിയിട്ടുണ്ട്‌.
ഒരു കാലത്ത്‌ പാര്‍ട്ടിയുടേതും ഇപ്പോള്‍ കേവലം വിരലിലെണ്ണാവുന്നവരായ ചിലരുടെ കൈകളില്‍ എത്തപ്പെടുകയും ചെയ്തിരിക്കുന്ന സ്വത്തുമായി ബന്ധപ്പെട്ട്‌ രൂപം കൊണ്ട തര്‍ക്കമാണ്‌ പാര്‍ട്ടിയെ പിളര്‍പ്പിന്റെ വക്കില്‍ എത്തിച്ചിരിക്കുന്നത്‌. പാര്‍ട്ടിയുടെ ആസ്തിബാധ്യതകളും സ്ഥാപനങ്ങളുമായും ബന്ധപ്പെട്ടുളള ഈ തര്‍ക്കത്തില്‍ എം.വി.ആറിന്റെ കുടുംബാംഗങ്ങള്‍ രണ്ടു ചേരികളിലായി നിലകൊണ്ട്‌ കഴിഞ്ഞ ദിവസം പരസ്യമായി ആരോപണങ്ങളുന്നയിച്ചിരുന്നു. 
അംഗബലം കൊണ്ട്‌ ചെറിയ പാര്‍ട്ടിയാണെങ്കിലും കോടികളുടെ ആസ്തിയാണ്‍സിഎം പിക്ക്‌. എല്ലാ ജില്ലകളിലും പാര്‍ട്ടിക്കു സ്വന്തമായി സ്ഥലവും കെട്ടിടവും ഉണ്ട്‌. തിരുവനന്തപുരത്ത്‌ എല്ലാ സൗകര്യങ്ങളുള്ള സംസ്ഥാന ആസ്ഥാനവുമുണ്ട്‌. സംസ്ഥാന ഭരണത്തിലെ ഘടകകക്ഷിയെന്ന നിലയില്‍ പാര്‍ട്ടിയുടെ സാമ്പത്തിക സ്ഥിതി മോശമല്ലാത്ത അവസ്ഥയാലാണ്‌. ഇതിനു പുറമെ കണ്ണൂരിലും സംസ്ഥാനത്തിന്റെ വിവിധ ഭാഗങ്ങളിലും പാര്‍ട്ടി നിയന്ത്രണത്തിലുള്ള സ്ഥാപനങ്ങള്‍ നിരവധിയാണ്‌. പാപ്പിനിശ്ശേരി വിഷ ചികിത്സാ കേന്ദ്രവും, പറശ്ശിനിക്കടവ്‌ സ്നേക്‌ പാര്‍ക്കും, ഉമ്മര്‍കോയ മെമ്മോറിയല്‍ ആയുര്‍വേദ മെഡിക്കല്‍ കോളേജും അനുബന്ധ സ്ഥാപനങ്ങളും എംവിആര്‍ പുടുത്തുയര്‍ത്തിയതും, പാര്‍ട്ടി വര്‍ഷങ്ങളായി കൈവശം വെക്കുന്നവയുമാണ്‌. ഈ സ്ഥാപനങ്ങളുടെ നടത്തിപ്പുമായി ബന്ധപ്പെട്ടാണ്‌ എംവിആറിന്റെ കുടുംബത്തില്‍ ചേരി തിരിവുണ്ടായിരിക്കുന്നത്‌. ഈ സ്ഥാപനങ്ങള്‍ വര്‍ഷങ്ങളായി നടത്തിപ്പോരുന്നത്‌ എംവിആറിന്റെ മൂത്ത മകള്‍ ഗിരിജയുടെ ഭര്‍ത്താവ്‌ പ്രൊഫ. ഇ. കുഞ്ഞിരാമനായിരുന്നു. എന്നാല്‍ ഏതാനും മാസങ്ങള്‍ക്കു മുമ്പ്‌ എംവിആര്‍, സ്ഥാപനങ്ങളുടെ നടത്തിപ്പു ചുമതല മൂത്ത മകനും മാധ്യമ പ്രവര്‍ത്തകനുമായ എം.വി.ഗിരീഷ്‌ കുമാറിനു കൈമാറിയിരുന്നു. ഇതോടെയാണ്‌ കുടുംബത്തിനകത്ത്‌ പ്രശ്നങ്ങള്‍ ഉടലെടുത്തത്‌. പ്രശ്നത്തെ പാര്‍ട്ടിയിലെ മുതിര്‍ന്ന രണ്ട്‌ നേതാക്കളായ അരവിന്ദാക്ഷനും സി.പി.ജോണും ഏറ്റെടുക്കുകയും ഇത്‌ പാര്‍ട്ടിയില്‍ വന്‍ തകര്‍ച്ചയുടെവക്കിലെത്തിച്ചിരിക്കുകയുമാണ്‌. 
കുടുംബ പ്രശ്നത്തില്‍ അരവിന്ദാക്ഷനാണ്‌ ആദ്യം ഇടപെട്ടത്‌. എംവിആറിന്റെ നിലപാടില്‍ അതൃപ്തിയുള്ള കുഞ്ഞിരാമനെയും എംവിആറിന്റെ മകനായ രാജേഷിനേയും ഒപ്പം നിര്‍ത്തിയാണ്‌ അരവിന്ദാക്ഷന്‍ ഭൂരിപക്ഷം പോളിറ്റ്‌ ബ്യൂറോ അംഗങ്ങളുടെ പിന്തുണ നേടിയത്‌. എംവിആറിന്റെ മൂത്ത മകന്‍ ഗിരീഷ്‌ കുമാര്‍, സി.പി.ജോണിനൊപ്പം നിന്നപ്പോള്‍, ഇളയമകനും റിപ്പോര്‍ട്ടര്‍ ചാനല്‍ തലവനുമായ നികേഷ്‌ കുമാര്‍ ഇരു ചേരികളിലും പെടാതെ മാറി നില്‍ക്കുകയാണ്‌. ഇരു വിഭാഗങ്ങളും എംവിആറിന്റെ രാഷ്ട്രീയ പാരമ്പര്യത്തിനു നിരക്കാത്ത വിധത്തിലാണ്‌ പരസ്പരം ആരോപണങ്ങളുയര്‍ത്തിയത്‌. ഓര്‍മ്മ നഷ്ടപ്പെട്ട എംവിആറിനെ കൊണ്ട്‌ ചില പേപ്പറുകളില്‍ ഒപ്പുവെപ്പിച്ചാണ്‌ ഈ തീരുമാനമെടുപ്പിച്ചതെന്നു വരെ അരവിന്ദാക്ഷന്‍ വിഭാഗം ആരോപിക്കുകയുണ്ടായി. പലപ്പോഴും മരുന്നിന്റെ ഡോസ്‌ കൂട്ടി എംവിആറിനെ ഉറക്കിക്കിടത്തുകയായിരുന്നുവെന്നും ആരോപണം ഉയരുകയുണ്ടായി.
പാര്‍ട്ടി നിയന്ത്രണത്തിലുള്ള ട്രസ്റ്റിന്റെ കീഴിലാണ്‌ പാപ്പിനിശ്ശേരി വിഷ ചികിത്സാ കേന്ദ്രത്തിന്റെ നിയന്ത്രണം കൈപ്പിടിയിലൊതുക്കുകയാണ്‌ പ്രശ്നങ്ങളുണ്ടാക്കുന്നവരുടെ ഉദ്ദേശ്യം.
നാട്ടുകാരുടെയും പഞ്ചായത്തിന്റെയും സഹകരണത്തോടെ എംവിആറിന്റെ നേതൃത്വത്തില്‍ സ്ഥാപിച്ചതാണ്‌ വിഷ ചികിത്സാ കേന്ദ്രം. തുടര്‍ന്ന്‌ സിപിഎമ്മിന്റെ അക്രമണങ്ങളോട്‌ പൊരുതി നിന്ന്‌ അനുബന്ധ സ്ഥാപനങ്ങള്‍ എംവിആര്‍ ഘട്ടം ഘട്ടമായി പടുത്തുയര്‍ത്തുകയായിരുന്നു. ഇത്തരത്തില്‍ പടുത്തുയര്‍ത്തിയ സ്ഥാപനങ്ങള്‍ സിഎംപി നേതാക്കളും എംവിആറിന്റെ കുടുംബവും പരസ്പരം പോരടിച്ച്‌ സിപിഎമ്മിന്റെ കൈകളിലെത്തിക്കുമോയെന്ന ആശങ്കയും അണികള്‍ക്കിടയില്‍ ഉയര്‍ന്നിട്ടുണ്ട്‌.
ഗണേഷ്മോഹന്‍

</TEXT>
</DOC>