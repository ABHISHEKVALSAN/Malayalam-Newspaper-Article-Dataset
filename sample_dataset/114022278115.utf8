<DOC>
<DOCNO>114022278115.utf8</DOCNO>
<TEXT>


           ജുവനെയില്‍ ഹോം പീഡനം: കുട്ടിയെ സ്കൂളില്‍ അയച്ചു തുടങ്ങി    

Saturday 22 February 2014 9:55 pm IST

        ആലപ്പുഴ: ചേര്‍ത്തല മായിത്തറ സര്‍ക്കാര്‍ ജുവനെയില്‍ ഹോമില്‍ സൂപ്രണ്ടിന്റെ നേതൃത്വത്തില്‍ കൈ തല്ലിയൊടിക്കുകയും പഠനം നിഷേധിക്കുകയും ചെയ്ത അനാഥ ബാലന്‌ ജന്മഭൂമി വാര്‍ത്ത തുണയായി. എന്നാല്‍ സംഭവത്തില്‍ നടപടിയെടുക്കാതെ ചെയില്‍ഡ്‌ വെല്‍ഫെയര്‍ കമ്മറ്റി ഒളിച്ചുകളിക്കുന്നു.
കൈ തല്ലിയൊടിച്ചത്‌ പുറംലോകം അറിയാതിരിക്കാന്‍ രണ്ടു മാസത്തോളമായി സ്കൂളില്‍ അയക്കാതിരുന്ന പത്തനംതിട്ട സ്വദേശിയും കൂറ്റുവേലി ഡിവിഎച്ച്‌എസ്‌എസിലെ പത്താംക്ലാസ്‌ വിദ്യാര്‍ഥിയുമായ അനീഷിനെ സ്കൂളില്‍ അയച്ചു തുടങ്ങി. സ്കൂളില്‍ പോകാന്‍ മടിയായതിനാലാണ്‌ അനീഷിനെ അയക്കാതിരുന്നതെന്നാണ്‌ സൂപ്രണ്ട്‌ ഇന്‍ ചാര്‍ജ്‌ ജമാല്‍ ഖാന്റെ ഭാഷ്യം. അതിനിടെ കുട്ടിയെ മര്‍ദ്ദിച്ചതിന്‌ സസ്പെന്‍ഷനിലായ സൂപ്രണ്ട്‌ ജോര്‍ജുകുട്ടി ഇതിനുമുമ്പും അന്തേവാസികളെ മര്‍ദ്ദിച്ചതിന്‌ നടപടിക്ക്‌ വിധേയനായിട്ടുണ്ടെന്ന്‌ വ്യക്തമായി. കോട്ടയം ചില്‍ഡ്രന്‍സ്‌ ഹോം അന്തേവാസി സന്തോഷിനെ ക്രൂരമായി മര്‍ദ്ദിച്ച സംഭവത്തിലാണ്‌ വകുപ്പുതല നടപടിയെടുത്തത്‌. 
മായിത്തറ ജുവനെയില്‍ ഹോമില്‍ നിന്ന്‌ ചാടിപ്പോകാന്‍ ശ്രമിച്ചെന്നാരോപിച്ച്‌ അന്തേവാസിയായ അനീഷിന്റെ കൈ തല്ലിയൊടിക്കുകയും പഠനം നിഷേധിക്കുകയും ചെയ്ത വാര്‍ത്ത ഇന്നലെയാണ്‌ ജന്മഭൂമി പ്രസിദ്ധീകരിച്ചത്‌.
    
</TEXT>
</DOC>