<DOC>
<DOCNO>114040388842.utf8</DOCNO>
<TEXT>


           സോണിയയ്ക്ക് 9 കോടിയുടെ സ്വത്ത്; രാഹുലിന് കടം കൊടുത്തത് 9ലക്ഷം    

Thursday 3 April 2014 1:58 pm IST

റായ്‌ബറേലി: കോണ്‍ഗ്രസ്‌ അധ്യക്ഷ സോണിയാഗാന്ധിക്ക്‌ 9.28 കോടിയുടെ സ്വത്ത്‌. റായ്‌ബറേലി മണ്ഡലത്തില്‍ നാമനിര്‍ദ്ദേശ പത്രികയ്‌ക്കൊപ്പം നല്‍കിയ സത്യവാങ്‌മൂലത്തിലാണ്‌ ഇക്കാര്യം വെളിപ്പെടുത്തിയിട്ടുള്ളത്‌. സ്വന്തം പേരില്‍ വാഹനമില്ലെന്നും മകനും പാര്‍ട്ടി ഉപാധ്യക്ഷനുമായ രാഹുല്‍ ഗാന്ധിക്ക്‌ ഒന്‍പത്‌ ലക്ഷം രൂപം കടം നല്‍കിയിട്ടുണ്ടെന്നും സത്യവാങ്‌മൂലത്തില്‍ വ്യക്‌തമാക്കുന്നു. 

ബുധനാഴ്ചയാണ് സോണിയ റായ്ബറേലിയില്‍ നിന്നുള്ള സ്ഥാനാര്‍ത്ഥിയായി നാമനിര്‍ദേശ പത്രിക സമര്‍പ്പിച്ചത്.  2012-13 വര്‍ഷക്കാലയളവില്‍ സോണിയയുടെ വാര്‍ഷിക വരുമാനം 14.2 ലക്ഷമാണ്. 66 ലക്ഷം ബാങ്കില്‍ നിക്ഷേപിച്ചിട്ടുള്ള സോണിയയുടെ കൈവശം 85,000 രൂപ പണമായുണ്ട്‌. പത്തു ലക്ഷത്തിന്റെ ബോണ്ടുകളും 1.90 ലക്ഷത്തിന്റെ ഓഹരികളും 82.20 ലക്ഷത്തിന്റെ മ്യൂച്വല്‍ ഫണ്ടുകളും കൈവശമുണ്ട്‌. ദേശീയ സമ്പാദ്യ പദ്ധതിയില്‍ 2.86 ലക്ഷം രൂപ നിക്ഷേപമുണ്ട്‌. 62 ലക്ഷത്തിന്റെ ആഭരണങ്ങള്‍ സ്വന്തമായുണ്ട്‌. 

ഇറ്റലിയില്‍ 19.90 ലക്ഷത്തിന്റെ കുടുംബസ്വത്തും ദേരാമണ്ടിയില്‍ 4.86 കോടി വിലവരുന്ന ഭൂമിയും സുല്‍ത്താന്‍പൂരില്‍ 1.40 കോടി വിലവരുന്ന ഭൂമിയും സോണിയയുടെ സ്വത്തുക്കളില്‍ ഉള്‍പ്പെടുന്നു. 2009ല്‍ നല്‍കിയ സത്യവാങ്മൂലത്തില്‍ സോണിയയുടെ കൈവശമുണ്ടായിരുന്നത് 75,000 രൂപയും ബോണ്ടുകളിലും നിക്ഷേപങ്ങളിലുമായി 50 ലക്ഷമുണ്ടായിരുന്നു. 30 ലക്ഷം രൂപ വിലവരുന്ന സ്വര്‍ണ്ണാഭരണങ്ങളുണ്ടെന്നും സോണിയ അറിയിച്ചിരുന്നു.

 
    
</TEXT>
</DOC>