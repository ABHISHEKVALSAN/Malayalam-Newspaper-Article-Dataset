<DOC>
<DOCNO>114041291114.utf8</DOCNO>
<TEXT>


           ഗുല്‍സാറിന് ഫാല്‍ക്കെ പുരസ്‌കാരം    

Saturday 12 April 2014 3:34 pm IST

ന്യൂദല്‍ഹി: അര നൂറ്റാണ്ടു കാലത്തെ ചലച്ചിത്ര കാവ്യസപര്യയുടെ ഉടമയും  പ്രശസ്ത ഗാന രചയിതാവും എഴുത്തുകാരനുമായ ഗുല്‍സാറിന് ഇന്ത്യന്‍ സിനിമാ ലോകത്തിലെ ഏറ്റവും ഉന്നത പുരസ്‌കാരമായ ദാദാ സാഹേബ് ഫാല്‍ക്കെ അവാര്‍ഡ് നല്‍കും. ഗാനരചന, തിരക്കഥ, സംഭാഷണം, സംവിധാനം എന്നിങ്ങനെ സിനിമയുടെ വിവിധ മേഖലകളില്‍ സ്വന്തം വ്യക്തിമുദ്ര പതിപ്പിച്ച ഗുല്‍സാര്‍ എന്ന സംപൂരണ്‍ സിംഗ് കല്‍റ ഹിന്ദി, ഉര്‍ദു എന്നിവയ്ക്കു പുറമെ പഞ്ചാബി, ഹിന്ദി വകഭേദങ്ങളായ മാര്‍വാറി, ബ്രജ് ഭാഷ, ഹര്യാന്‍വി തുടങ്ങിയ ഭാഷകളിലും തന്റെ മികവ് തെളിയിച്ചു.

1936 ഓഗസ്റ്റ് പതിനെട്ടിനായിരുന്നു ജനനം. ഗാനരചയിതാവ് എന്ന നിലയില്‍ ഗുല്‍സാര്‍ പ്രശസ്തനായത് രാഹുല്‍ ദേവ് ബര്‍മന്‍, എ.ആര്‍. റഹ്മാന്‍, വിശാല്‍ ഭരദ്വാജ് തുടങ്ങിയവരുമായുള്ള കൂട്ടുകെട്ടുകളിലൂടെയാണ്. മറ്റുള്ള പ്രശസ്ത സംഗീത സംവിധായകരായ സച്ചിന്‍ ദേവ് ബര്‍മന്‍, സലില്‍ ചൗധരി, ശങ്കര്‍ എഹ്‌സാന്‍ ലോയ്, മദന്‍ മോഹന്‍, അനു മാലിക് എന്നിവര്‍ക്കൊപ്പവും പ്രവര്‍ത്തിച്ച് ഹിന്ദി ചലച്ചിത്ര ഗാനശാഖയെ ഗുല്‍സാര്‍ സമ്പന്നമാക്കി. ഗുല്‍സാറിന്റെ   സംഭാവനകള്‍ കണക്കിലെടുത്ത് 2004ല്‍  കേന്ദ്ര സര്‍ക്കാര്‍ അദ്ദേഹത്തെ പത്മഭൂഷണ്‍ നല്‍കി ആദരിച്ചു. അഞ്ച് ദേശീയ ചലച്ചിത്ര പുരസ്‌കാരങ്ങളും 19 ഫിലിം ഫെയര്‍ പുരസ്‌കാരങ്ങളും നേടി. ജയ്‌ഹോ തുടങ്ങിയ ഗാനങ്ങളുടെ പേരില്‍ സ്ലംഡോഗ് മില്യണയറിലൂടെ ഓസ്‌കാര്‍ പുരസ്‌കാരവും ഗ്രാമി പുരസ്‌കാരവും നേടി. സാഹിത്യ അക്കാദമി അവാര്‍ഡും ഗുല്‍സാര്‍ നേടിയിട്ടുണ്ട്. ദേശസ്‌നേഹം ജനിപ്പിക്കുന്ന രചനകളുടെ പേരില്‍ 2012ല്‍ അദ്ദേഹത്തിന് ഇന്ത്യാ ഗവണ്മെന്റിന്റെ ഇന്ദിരാഗാന്ധി പുരസ്‌കാരം നല്‍കി. പ്രമുഖ ഹിന്ദിബംഗാളി നടി രാഖിയാണ് ഭാര്യ. മേഘ്‌ന മകളാണ്.

പ്രശസ്ത കലാകാരന്മാരായ ബിമല്‍ റോയുടെയും ഹൃഷികേശ് മുഖര്‍ജിയുടെയും കീഴിലാണ് ഗുല്‍സാര്‍  കലാജീവിതം ആരംഭിക്കുന്നത്. ആദ്യമായി  ഗാനരചന നിര്‍വഹിച്ചത് 1963ല്‍ എസ്ഡി ബര്‍മന്‍ സംഗീതം പകര്‍ന്ന 'ബന്ധിനി' എന്ന ചിത്രത്തിനു വേണ്ടിയായിരുന്നെങ്കിലും ആര്‍.ഡി ബര്‍മ്മനുമായി ചേര്‍ന്നപ്പോഴാണ് പിന്നീടങ്ങോട്ട് ഗുല്‍സാറില്‍നിന്നുള്ള വാഗ്പ്രവാഹത്തിന് ആസ്വാദകര്‍ സാക്ഷ്യം വഹിച്ചത്. കിഷോര്‍ കുമാര്‍ ആലാപനം നിര്‍വഹിച്ച  'മുസാഫിര്‍ ഹൂം യാരോ' (പരിചയ്), കിഷോര്‍ കുമാര്‍ലത മങ്കേഷ്‌കര്‍ ജോടി പാടിയ തേരേ 'ബിന സിന്ദഗി സെ'(ആന്ധി), ആശ ഭോസ്‌ലേ യുടെ  'ഘര്‍ ജായേഗി' (ഖുഷ്ബൂ), 'മേരാ കുച് സാമന്‍'(ഇജാസത്), ലത മങ്കേഷ്‌കര്‍അനൂപ് ഘോഷല്‍ ജോടി പാടിയ 'തുജ്‌സെ നാരാസ് നഹി'(മാസൂം) തുടങ്ങിയ  ഗാനങ്ങള്‍ ഈ കൂട്ടുകെട്ടില്‍ നിന്നാണ് പിറന്നുവീണത്. യുവതലമുറയിലെ സംഗീത സംവിധായകരും ഗുല്‍സാറിന്റെ വാക്കുകള്‍ കടം കൊണ്ടുവെന്നതിന് തെളിവാണ് എ.ആര്‍.റഹ്മാന്റെ ജയ്‌ഹോ.

ആദ്യകാലത്ത് ഇടതുപക്ഷ ആഭിമുഖ്യത്തിന്റെ പേരില്‍ ഏറെ വിമര്‍ശിക്കപ്പെട്ട വ്യക്തി കൂടിയായിരുന്നു ഗുല്‍സാര്‍. ഇന്ദിരാ ഗാന്ധിയെയും അടിയന്തരാവസ്ഥയെയും വിമര്‍ശിച്ചതിന്റെ പേരില്‍ അദ്ദേഹത്തിന്റെ ആന്ധി എന്ന ചിത്രം നിരോധിക്കപ്പെട്ടിരുന്നു. ഷേക്‌സ്പിയറിന്റെ കോമഡി ഒഫ് എറേഴ്‌സ് അടിസ്ഥാനമാക്കി അംഗൂര്‍ എന്ന ചിത്രവും എ.ജെ. ക്രോണിന്റെ ദ ജൂഡാസ് ട്രീയെ അടിസ്ഥാനമാക്കി മോസം എന്ന ചിത്രവും അദ്ദേഹം നിര്‍മ്മിച്ചു. ഹോളിവുഡ് ഇതിഹാസ ചിത്രമായ സൗണ്ട് ഒഫ് മ്യൂസിക് അദ്ദേഹം ഹിന്ദിയില്‍ പരിചയ് ആയി പുനരാവിഷ്‌കരിച്ചു. മിര്‍സ ഗാലിബ് പോലെ നിലവാരമേറിയ നിരവധി സീരിയലുകള്‍ അദ്ദേഹം ദൂരദര്‍ശനുവേണ്ടി സംവിധാനം ചെയ്തു.  'ധുവന്‍' എന്ന ഉര്‍ദു ചെറു കഥാസമാഹാരമാണ് അദ്ദേഹത്തിന്  2002ല്‍ കേന്ദ്ര സാഹിത്യ അക്കാദമി പുരസ്‌കാരം നേടിക്കൊടുത്തത്.
    
</TEXT>
</DOC>