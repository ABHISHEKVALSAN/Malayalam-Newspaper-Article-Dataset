<DOC>
<DOCNO>114050998017.utf8</DOCNO>
<TEXT>


           ആന്ധ്രാപ്രദേശ് മുന്‍ മുഖ്യമന്ത്രി ജനാര്‍ദ്ദന റെഡ്ഡി അന്തരിച്ചു    

Friday 9 May 2014 11:44 am IST

ഹൈദരാബാദ്: ആന്ധ്രാപ്രദേശ് മുന്‍ മുഖ്യമന്ത്രി നെഡുറുമാലി ജനാര്‍ദ്ദന റെഡ്ഡി(80) അന്തരിച്ചു. ന്യൂറോളജി സംബന്ധമായ രോഗത്തെ തുടര്‍ന്ന് ചികിത്സയില്‍ കഴിയുകയായിരുന്ന റെഡ്ഡിയുടെ അന്ത്യം ഇന്ന് പുലര്‍ച്ചെ അഞ്ച് മണിക്കായിരുന്നു.

മുതിര്‍ന്ന കോണ്‍ഗ്രസ് നേതാവായിരുന്ന റെഡ്ഡിയെ അസുഖ ബാധയെ തുടര്‍ന്ന് നിസാം ഇന്‍സ്റ്റിറ്റിയൂട്ട് ഓഫ് മെഡിക്കല്‍ സൈന്‍സസില്‍ പ്രവേശിപ്പിച്ചിരിക്കുകയായിരുന്നു. മൃതദേഹം സ്വവസതിയായ സോമാജിഗുഡയിലേക്ക് കൊണ്ടു പോകും.

ആന്ധ്രയിലെ നെല്ലോറില്‍ 1935 ഫെബ്രുവരി 20നാണ് റെഡ്ഡിയുടെ ജനനം. ആന്ധ്രാപ്രദേശിലെ  സിറ്റിംഗ് രാജ്യസഭാംഗം കൂടിയായ റെഡ്ഡി 1990 ഡിസംബര്‍ മുതല്‍ 1992 ഒക്ടോബര്‍ വരെയാണ് മുഖ്യമന്ത്രി പദം അലങ്കരിച്ചത്.

ബാപ്തല, നാര്‍സറോപത്, വിശാഖപട്ടണം എന്നിവിടങ്ങളില്‍ നിന്നായി മൂന്ന് തവണയാണ് റെഡ്ഡി ലോക്‌സഭയിലെത്തിയത്.

ആന്ധ്രാപ്രദേശ് കോണ്‍ഗ്രസ് കമ്മിറ്റി അദ്ധ്യക്ഷന്‍ കൂടിയായിരുന്ന റെഡ്ഡിയുടെ ഭാര്യ രാജലക്ഷ്മിയും മന്ത്രിയാണ്.
    
</TEXT>
</DOC>