<DOC>
<DOCNO>114092181988.utf8</DOCNO>
<TEXT>


           പ്രേമചന്ദ്രന്‍ സ്വതന്ത്ര ചിഹ്നത്തില്‍ മത്സരിക്കണമെന്ന് കെ.മുരളീധരന്‍    

Sunday 21 September 2014 10:13 am IST

തിരുവനന്തപുരം: എന്‍.കെ. പ്രേമചന്ദ്രന്‍ കൊല്ലത്തു സ്വതന്ത്ര ചിഹ്നത്തില്‍ മത്സരിക്കണമെന്നു കെ. മുരളീധരന്‍. ഇക്കാര്യം കെപിസിസി യോഗത്തില്‍ ആവശ്യപ്പെടും. ആര്‍എസ്‌പിയുടെ യുഡിഎഫ് പ്രവേശം സംബന്ധിച്ച് അഭിപ്രായ ഭിന്നതയുണ്ടെങ്കിലും പാര്‍ട്ടി തീരുമാനം അംഗീകരിക്കുന്നുവെന്നും കെ. മുരളീധരന്‍ പറഞ്ഞു. 

ആര്‍എസ്‌പിയുടെ ദേശീയ ചിഹ്നത്തില്‍ പ്രേമചന്ദ്രന്‍ മത്സരിക്കുന്നത് പാര്‍ലമെന്റില്‍ സാങ്കേതിക പ്രശ്‌നങ്ങളുണ്ടാക്കും. ആര്‍എസ്‌പിയുടെ യുഡിഎഫ് പ്രവേശനത്തില്‍ നേരത്തെ തന്നെ മുരളീധരന്‍ എതിര്‍പ്പ് പ്രകടിപ്പിച്ചിരുന്നു. സീറ്റ് ലഭിക്കാതെ മുന്നണി വിടുന്നവര്‍ക്കുള്ള വഴിയമ്പലമായി യുഡിഎഫ് മാറുന്നതില്‍ പ്രയാസമുണ്ടെന്ന് കഴിഞ്ഞ ദിവസം മുരളീധരന്‍ പറഞ്ഞു. 

സ്വന്തം മണ്ഡലത്തില്‍ മാത്രമേ പ്രചാരണത്തിനിറങ്ങുകയുള്ളുവെന്നും പ്രേമചന്ദ്രന്‍ ജയിച്ചാല്‍ ആര്‍എസ്‌പിയുടെ പാര്‍ലമെന്ററി പാര്‍ട്ടി അംഗമായി ഇടത് മുന്നണിക്കൊപ്പം പ്രവര്‍ത്തിക്കേണ്ടിവരുമെന്നും മുരളീധരന്‍ പറഞ്ഞു. അതേസമയം ആര്‍എസ്‌പിയെ യുഡിഎഫ് മുന്നണിയിലെടുക്കാനുള്ള നടപടികള്‍ പുരോഗമിക്കുകയാണ്. ആര്‍എസ്‌പി നേതാക്കള്‍ കഴിഞ്ഞ ദിവസം ക്ലിഫ് ഹൗസിലെത്തി മുഖ്യമന്ത്രിയുമായും വി എം സുധീരനുമായും ചര്‍ച്ച നടത്തി. 

കൊല്ലം സീറ്റില്‍ വിജയിച്ചാല്‍ യുപിഎയെ പിന്തുണയ്ക്കണമെന്നും കോണ്‍ഗ്രസ് നേതൃത്വത്തെ അംഗീകരിക്കണമെന്ന ഉപാധിയാണ് കോണ്‍ഗ്രസ് മുന്നോട്ട് വച്ചിരിക്കുന്നത്.
    
</TEXT>
</DOC>