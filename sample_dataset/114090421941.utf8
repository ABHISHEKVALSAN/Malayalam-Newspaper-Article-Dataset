<DOC>
<DOCNO>114090421941.utf8</DOCNO>
<TEXT>


           സൈനികര്‍ക്കായി പ്രത്യേക കമ്മീഷന്‍ രൂപീകരിക്കണം:  പൂര്‍വ സൈനിക സേവാപരിഷത്    

Thursday 4 September 2014 12:57 am IST

        തിരുവനന്തപുരം: സൈനികരുടെ പ്രശ്‌നങ്ങള്‍ക്ക് പരിഹാരം കാണാനായി പ്രത്യേക കമ്മീഷന്‍ രൂപീകരിക്കണമെന്ന് ആവശ്യപ്പെട്ട് അഖിലഭാരത പൂര്‍വസൈനിക സേവാപരിഷത് ഭാരവാഹികള്‍ ബിജെപി അധ്യക്ഷന്‍ അമിത്ഷായ്ക്ക് നിവേദനം നല്‍കി. കമ്മിഷന്‍ രൂപീകരിക്കുന്ന കാര്യം സുപ്രീംകോടതി അംഗീകരിച്ചതും ബിജെപി പ്രകടന പത്രികയില്‍ ഉള്‍പ്പെടുത്തിയതുമാണെന്ന കാര്യം ഭാരവാഹികള്‍ അമിത്ഷായെ ബോധ്യപ്പെടുത്തി. രാജ്യത്ത് വിവിധ കോടതികളിലും ട്രൈബ്യൂണലുകളിലുമായി വിധിച്ച 2000 ത്തിലധികം കേസുകള്‍ നടപ്പിലാക്കാതെ കിടക്കുന്നുണ്ട്. ഇത് നടപ്പിലാക്കാന്‍ കര്‍മപദ്ധതി തയ്യാറാകണം.

സൈനികര്‍ക്ക് ഒരു റാങ്ക് ഒരു പെന്‍ഷന്‍, 15 വര്‍ഷത്തില്‍ താഴെയുള്ളവര്‍ക്ക് പെന്‍ഷന്‍, സൈനികര്‍ക്ക് അഖിലേന്ത്യാ സിവില്‍ സര്‍വീസ് പരീക്ഷ നടത്തുക, പൂര്‍വ സൈനികര്‍ക്ക് രാജ്യസഭാംഗത്വം നല്‍കുക എന്നീ ആവശ്യങ്ങളും പൂര്‍വ്വസൈനിക പരിഷത്ത് ഉന്നയിച്ചു. കേണല്‍ ആര്‍.ജി.നായര്‍, മേജര്‍ ധനപാലന്‍, കെ.സേതുമാധവന്‍ എന്നിവരാണ് അമിത്ഷായെ കണ്ടത്.
    
</TEXT>
</DOC>