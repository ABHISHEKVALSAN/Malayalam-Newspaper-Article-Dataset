<DOC>
<DOCNO>114121250700.utf8</DOCNO>
<TEXT>


           വിദ്യാഭ്യാസ വകുപ്പിന്റെ അവഹേളനം എസ്‌സിഇആര്‍ടിയില്‍ നിന്നും പിരിച്ചുവിടപ്പെട്ട ജീവനക്കാരന്‍ ആത്മഹത്യ ചെയ്തു    

Friday 12 December 2014 10:30 pm IST

        തിരുവനന്തപുരം: എസ്‌സിഇആര്‍ടി യില്‍ നിന്നും അന്യായമായി പിരിച്ചുവിട്ട ജീവനക്കാരന്‍ ആത്മഹത്യ ചെയ്തു. എസ്‌സിഇ ആര്‍ടിയില്‍ ജോലി ചെയ്തിരുന്ന നെയ്യാററിന്‍കര ധനുവച്ചപുരം മഞ്ചവിളാകം സ്വദേശി യേശുദാസ് (48) ആണ് ജീവനൊടുക്കിയത്. 22 വര്‍ഷമായി എസ്‌സിഇആര്‍ടിയില്‍ ജോലി ചെയ്തിരുന്ന യേശുദാസിനെ 2013 നവംബറിലാണ് പിരിച്ചുവിട്ടത്.

നിരവധി മാസങ്ങളായി തടഞ്ഞുവച്ച ശമ്പളം ഒച്ചവച്ചു ചോദിച്ചു എന്ന കാരണം പറഞ്ഞാണ് പിരിച്ചുവിട്ടത്. പകരം വിദ്യാഭ്യാസ മന്ത്രിയുടെ ഓഫീസ് ഇടപെട്ട് മറ്റൊരാളെ നിയമിക്കുകയും ചെയ്തു. ജോലിയില്‍ തിരിച്ചെടുക്കാന്‍ ആവശ്യപ്പെട്ട് നിരവധി അപേക്ഷകള്‍ വിദ്യാഭ്യാസ വകുപ്പ് മന്ത്രിക്കും ഡയറക്ടര്‍ക്കും നല്‍കിയെങ്കിലും പരിഗണിച്ചില്ല. മാസങ്ങളോളം ശമ്പളകുടിശിക തടഞ്ഞുവച്ചു. പി.എഫ് ആനുകൂല്യത്തിന് അപേക്ഷ കൊടുത്തെങ്കിലും നല്‍കിയില്ല.

എസ്‌സിഇആര്‍ടിയില്‍നിന്നും കിട്ടുന്ന തുച്ഛവരുമാനം കൊണ്ടാണ് ഭാര്യയും 2 കുട്ടികളുമടങ്ങുന്ന കുടുംബം കഴിഞ്ഞിരുന്നത്. ഈ വരുമാനവും നിലച്ചതിനാല്‍ യേശുദാസ് കടുത്ത സാമ്പത്തിക പ്രതിസന്ധിയിലും മനോവിഷമത്തിലുമായി. പിരിച്ചുവിടല്‍ ഉത്തരവ് ഇറങ്ങിയതിനെ തുടര്‍ന്ന് അപ്പീല്‍ അപേക്ഷയുമായി ഡയറക്ടറെ നേരില്‍ കാണാന്‍ നിരവധി പ്രാവശ്യം ശ്രമിച്ചെങ്കിലും കാണാന്‍ അനുവദിച്ചില്ല. സെക്യൂരിറ്റി ജീവനക്കാരെ ഉപയോഗിച്ച് തടയുകയും ചെയ്തു. പിന്നീട് തപാല്‍ മാര്‍ഗ്ഗമാണ് അപേക്ഷ അയച്ചത്.

ജോലി നഷ്ടപ്പെട്ട വിവരം അടുത്ത സുഹൃത്തുക്കളോടും ബന്ധുക്കളോടുപോലും യേശുദാസ് പറഞ്ഞിരുന്നില്ല. മരണവിവരം അറിഞ്ഞ് വീട്ടിലെത്തിയ സഹപ്രവര്‍ത്തകരില്‍ നിന്നാണ് അടുത്ത സുഹൃത്തുക്കള്‍പോലും ജോലി നഷ്ടപ്പെട്ട വിവരം അറിഞ്ഞത്. എസ്‌സിഇആര്‍ടിയുടെ ഭാഗമായ ഓപ്പണ്‍ സ്‌കൂളിലും നിരവധി വര്‍ഷങ്ങളായി ജോലി ചെയ്തുവന്നവരെ കൂട്ടത്തോടെ പിരിച്ചുവിട്ടിരുന്നു. ഇവിടെയും പിരിച്ചുവിടല്‍ ഉത്തരവ് പിന്‍വലിക്കാന്‍ ആവശ്യപ്പെട്ട് ജീവനക്കാര്‍ സമരത്തിലാണ്.

ഒത്തുതീര്‍പ്പു വ്യവസ്ഥകള്‍പോലും ലംഘിച്ച് ഇവിടെ 27 പേരെ ഇനിയും തിരിച്ചെടുത്തിട്ടില്ല. ജീവിതത്തിന്റെ നല്ലൊരുഭാഗവും പണിയെടുത്തവര്‍ക്ക് ഓഫീസിലെ ചില മേധാവികളില്‍ നിന്നും ഉണ്ടായ ദുരനുഭവമാണ് യേശുദാസ് ആത്മഹത്യ ചെയ്തത്. യേശുദാസിന്റെ മരണത്തിനിടയായ സാഹചര്യത്തെക്കുറിച്ച് സമഗ്ര അന്വേഷണം നടത്തണമെന്ന് എഡ്യൂക്കേഷണല്‍ ആട്ടോണമസ് ബോഡീസ് എംപ്ലോയീസ് ഫെഡറേഷന്‍ പ്രസിഡന്റ് ജി.വിജയകുമാറും ജനറല്‍ സെക്രട്ടറി എന്‍.എസ്.വിനോദും ആവശ്യപ്പെട്ടു. മാനസികമായി തകര്‍ന്നിരുന്ന യേശുദാസിനെ കഴിഞ്ഞ ദിവസം വീടിനു സമീപത്തെ റബര്‍ തോട്ടത്തല്‍ തൂങ്ങിമരിച്ച നിലയില്‍ കണ്ടെത്തുകയായിരുന്നു.
    
</TEXT>
</DOC>