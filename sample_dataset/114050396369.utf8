<DOC>
<DOCNO>114050396369.utf8</DOCNO>
<TEXT>


           അമൃതാനന്ദമയീ മഠത്തിന്‌ സമീപം അനധികൃത കുരിശടി നിര്‍മ്മാണം    

Saturday 3 May 2014 9:42 am IST

കരുനാഗപ്പള്ളി: വള്ളിക്കാവ്‌ മാതാഅമൃതാനന്ദമയീ മഠത്തിനു സമീപം അനധികൃതമായി കുരിശടിനിര്‍മ്മിക്കുന്നു, സ്ഥലത്ത്‌ അശാന്തി. 
മഠത്തിനോട്‌ ചേര്‍ന്ന ടിഎസ്‌ കനാലിന്‌ അനുബന്ധമായ വള്ളിക്കാവ്‌ ജെട്ടിയില്‍ നിന്നും കിഴക്കോട്ട്‌ പരമ്പരാഗത മല്‍സ്യത്തൊഴിലാളികളും കയര്‍ തൊഴിലാളികളും ഉപയോഗിക്കുന്ന ലിങ്ക്‌ കനാലിനും കുറുകെ, പൊതുസ്ഥലം കയ്യേറിയാണ്‌ കുരിശ്ശടി നിര്‍മ്മാണം . അധികൃതര്‍ക്കു പരാതി നല്‍കിയതിനെത്തുടര്‍ന്ന്‌ പഞ്ചായത്ത്‌ സ്റ്റോപ്പ്മെമ്മോ നല്‍കിയിട്ടുണ്ടെങ്കിലും രാത്രിയുടെ മറവില്‍ നിര്‍മ്മാണം തുടരുകയാണ്‌.
ഇതിനെതിരെ വിവിധ ഹിന്ദു സംഘടനകളും നാട്ടുകാരും രംഗത്തു വന്നിട്ടുണ്ട്‌. ഹിന്ദുസമൂഹത്തിന്റെ മഹാമനസ്കത ചൂഷണം ചെയ്ത്‌ തരംകിട്ടുമ്പോഴെല്ലാം നാടിന്റെ ഹൃദയഭൂമികളില്‍ കുരിശുനാട്ടുന്ന പ്രവണത അനുവദിക്കാനാവില്ലെന്ന്‌ വിഎച്ച്പി താലൂക്ക്‌ പ്രസിഡന്റ്‌ പി. പങ്കജന്‍ പ്രസ്താവനയില്‍ പറഞ്ഞു. അധികൃതര്‍ ശക്തമായ നടപടി സ്വീകരിക്കണം. കന്യാകുമാരിയിലെ വിവേകാനന്ദപ്പാറയിലും ശബരീശന്റെ പൂങ്കാവനമായ നിലയ്ക്കലും നടന്നതിന്‌ സമാനമാണിത്‌. അമൃതാനന്ദമയീമഠത്തിനു സമീപം കുരിശടി നിര്‍മ്മിക്കുന്നതിനെ കടലോരജനതയുടെ പിന്തുണയോടെ ചെറുത്തുതോല്‍പ്പിക്കും.
കുരിശടിനിര്‍മ്മാണം സമാധാന അന്തരീക്ഷവും മതസൗഹാര്‍ദ്ദവും തകര്‍ക്കും. അതിനാല്‍ അധികൃതര്‍ നിര്‍മ്മാണം തടയണം. ആര്‍എസ്‌എസ്‌ കൊല്ലം ഗ്രാമജില്ലാ കാര്യവാഹ്‌ എ. വിജയന്‍, പ്രചാര്‍പ്രമുഖ്‌ രാജേഷ്‌, താലൂക്ക്‌ സമ്പര്‍ക്കപ്രമുഖ്‌ കൃഷ്ണന്‍കുട്ടി, ബിജെപി ആലപ്പാട്‌ പഞ്ചായത്ത്‌ പ്രസിഡന്റ്‌ നന്ദകുമാര്‍, ക്ലാപ്പന പഞ്ചായത്ത്‌ പ്രസിഡന്റ്‌ നാഗരേഷ്‌, മണ്ഡല്‍ കാര്യവാഹ്‌ ബിജു എന്നിവര്‍ സംയുക്ത പ്രസ്താവനയില്‍ ആവശ്യപ്പെട്ടു.
    
</TEXT>
</DOC>