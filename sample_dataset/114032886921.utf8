<DOC>
<DOCNO>114032886921.utf8</DOCNO>
<TEXT>


           ടി.ജെ ജോസഫ് തിരികെ ജോലിയില്‍ പ്രവേശിച്ചു    

Friday 28 March 2014 11:04 am IST

കൊച്ചി: ചോദ്യപേപ്പര്‍ വിവാദത്തെത്തുടര്‍ന്ന് മതതീവ്രവാദികള്‍ കൈവെട്ടി മാറ്റുകയും പിന്നാലെ തൊടുപുഴ ന്യൂമാന്‍ കോളേജില്‍ നിന്ന് പുറത്താക്കപ്പെടുകയും ചെയ്ത പ്രൊഫസര്‍ ടി.ജെ ജോസഫ് തിരികെ ജോലിയില്‍ പ്രവേശിച്ചു.  ജോലിയില്‍ തിരികെ പ്രവേശിക്കാനായതില്‍ ആശ്വാസമുണ്ടെന്നും വിഎസ് അച്യുതാനന്ദന്‍ അടക്കം നിരവധി പേര്‍ തന്നെ സഹായിച്ചുവെന്നും ജോസഫ് പറഞ്ഞു. 

കാലത്ത് ഒമ്പതരയോടെയാണ് സഹോദരിക്കും ഉറ്റ ബന്ധുക്കള്‍ക്കുമൊപ്പം പ്രൊഫ. ജോസഫ് കോളജില്‍ എത്തിയത്. ദിവസങ്ങള്‍ക്കു മുമ്പ് ജീവനൊടുക്കിയ ഭാര്യ സലോമിയുടെ ശവകുടീരത്തില്‍ പ്രാര്‍ത്ഥിച്ച ശേഷമാണ് അദ്ദേഹം കോളജില്‍ എത്തിയത്. നാലു വര്‍ഷത്തെ നരക യാതനകള്‍ക്കും നിയമ പോരാട്ടങ്ങള്‍ക്കും ശേഷമാണ് പ്രൊഫ. ജോസഫ് കോളജില്‍ എത്തിയത്. അതേസമയം കോളേജിനകത്തേക്ക് മാധ്യമപ്രവര്‍ത്തകര്‍ക്ക് അധികൃതര്‍ പ്രവേശനം നിഷേധിച്ചു.

ഇന്നലെ രാത്രിയോടെ കോതമംഗലം രൂപത അധികൃതര്‍ നിയമന ഉത്തരവ് കൈമാറിയിരുന്നു.  ട്രിബ്യൂണല്‍ ഉത്തരവ് വൈകിയതാണ് നിയമനം വൈകാന്‍ കാരണമെന്നാണ് കഴിഞ്ഞ ദിവസം ബിഷപ്പ് വ്യക്തമാക്കിയത്. രാവിലെ ഒമ്പതരയ്ക്ക് കോളേജില്‍ എത്താനാണ് അധികൃതര്‍ ആവശ്യപ്പെട്ടിരിക്കുന്നത്. മുഴുവന്‍ ആനുകൂല്യങ്ങളോടെയും വിരമിക്കാന്‍ സൌകര്യം ഒരുക്കാമെന്നാണ് മാനേജ്മെന്റ് വാഗ്ദാനം. ഇതു പ്രകാരം, ഇദ്ദേഹം ഈ മാസം 31ന് വിരമിക്കും. 

കോളേജില്‍ ഇന്റേണല്‍ പരീക്ഷയ്ക്കായി തയ്യാറാക്കിയ ചോദ്യപ്പേപ്പറില്‍ പ്രവാചകനെ നിന്ദിക്കുന്ന ചോദ്യം ഉള്‍പ്പെടുത്തിയെന്നാരോപിച്ചാണ് മതതീവ്രവാദികള്‍ പ്രൊഫസര്‍ ജോസഫിന്റെ കൈവെട്ടി മാറ്റിയത്. പിന്നീടുണ്ടായ വിവാദത്തെത്തുടര്‍ന്ന്  ജോസഫിനെ കോളേജില്‍ നിന്നും പുറത്താക്കി.  കോടതി കുറ്റവിമുക്തനാക്കിയിട്ടും തിരികെ പ്രവേശിപ്പിക്കാത്തതിന്റെ മാനസിക വിഷമത്തിനിടെ, ജോസഫിന്റെ ഭാര്യ കഴിഞ്ഞയാഴ്ച ആത്മഹത്യ ചെയ്തിരുന്നു. തുടര്‍ന്നാണ് കോളേജ് അധികൃതര്‍ നിലപാട് മാറ്റുകയും പ്രൊഫസര്‍ ടിജെ ജോസഫിനോട് തിരികെ ജോലിയില്‍ പ്രവേശിക്കാന്‍ ആവശ്യപ്പെടുകയും ചെയ്തത്. 

    
</TEXT>
</DOC>