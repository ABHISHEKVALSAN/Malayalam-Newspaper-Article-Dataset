<DOC>
<DOCNO>114052302127.utf8</DOCNO>
<TEXT>


           ചന്ദ്രികയുടെ മുഖപ്രസംഗം; നടപടിയെടുക്കുമെന്ന് കുഞ്ഞാലിക്കുട്ടി     

Friday 23 May 2014 3:45 pm IST

മലപ്പുറം: കോണ്‍ഗ്രസ് ഉപാദ്ധ്യക്ഷന്‍ രാഹുല്‍ ഗാന്ധിക്കെതിരെ ചന്ദ്രിക ദിനപത്രം മുഖപ്രസംഗം എഴുതിയ സംഭവത്തില്‍ നടപടിയെടുക്കുമെന്ന് പി.കെ കുഞ്ഞാലിക്കുട്ടി. പലവട്ടം മുന്നറിയിപ്പ് നല്‍കിയിട്ടും തെറ്റ് ആവര്‍ത്തിക്കുകയായിരുന്നു. ആര്‍ക്കെതിരെയാണ് നടപടിയെന്ന് രണ്ടുദിവസത്തിനകം അറിയാമെന്നും നേതൃയോഗത്തിന് ശേഷം മലപ്പുറത്ത് കുഞ്ഞാലിക്കുട്ടി പറഞ്ഞു.

പാര്‍ട്ടിയുടെ അറിവോടെയായിരുന്നില്ല ചന്ദ്രികയുടെ ഈ നീക്കമെന്നും കുഞ്ഞാലിക്കുട്ടി വ്യക്തമാക്കി. രണ്ട് ദിവസങ്ങള്‍ക്ക് മുമ്പാണ് രാഹുല്‍ ഗാന്ധിയെ മുഖപ്രസംഗത്തിലൂടെ ചന്ദ്രിക രൂക്ഷഭാഷയില്‍ വിമര്‍ശിച്ചത്.

രാഹുലിന്റെ വണ്‍മാന്‍ഷോ കോണ്‍ഗ്രസിന് ഗുണം ചെയ്തില്ലെന്നായിരുന്നു പ്രധാന വിമര്‍ശനം. രാഹുലിന്റെ ഊരുചുറ്റലുകള്‍ക്ക് ഇന്ത്യയുടെ ആത്മാവ് കാണാനായില്ലെന്നും ചന്ദ്രിക കുറ്റപ്പെടുത്തിയിരുന്നു.
    
</TEXT>
</DOC>