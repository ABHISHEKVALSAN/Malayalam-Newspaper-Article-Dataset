<DOC>
<DOCNO>114051299090.utf8</DOCNO>
<TEXT>


           പോളിംഗില്‍ റെക്കോഡ്‌    

Monday 12 May 2014 10:21 pm IST

        ന്യൂദല്‍ഹി: ഒന്‍പതു ഘട്ടങ്ങളിലായി നീണ്ട പതിനാറാം ലോക്സഭാ തെരഞ്ഞെടുപ്പ്‌ അവസാനിച്ചു. റെക്കാര്‍ഡ്‌ പോളിംഗാണ്‌ ഇക്കുറി,66.38 ശതമാനം. ഇന്നലെ നടന്ന അവസാന ഘട്ടത്തില്‍യുപി( 18 സീറ്റുകള്‍) ബീഹാര്‍( 6)ബംഗാള്‍( 17) എന്നിവിടങ്ങളിലായി 41 സീറ്റുകളിലേക്കാണ്‌ തെരഞ്ഞെടുപ്പ്‌ നടന്നത്‌. ബിജെപിയുടെ പ്രധാനമന്ത്രി സ്ഥാനാര്‍ഥി നരേന്ദ്ര മോദി മല്‍സരിക്കുന്ന വാരാണസിയില്‍ അടക്കം ഇന്നലെയായിരുന്നു പോളിംഗ്‌.
1984ല്‍ ഇന്ദിരാഗാന്ധിയുടെ വധത്തെത്തുടര്‍ന്ന്‌ ഉണ്ടായതിനേക്കാള്‍ പോളിംഗാണ്‌ ഈ തെരഞ്ഞെടുപ്പില്‍ നടന്നത്‌. അന്ന്‌ 64.01 ശതമാനം പോളിംഗാണ്‌ നടന്നത്‌. ഇക്കുറി അത്‌ 66.38 ശതമാനമായി.
ഇന്നലെ നടന്ന അവസാനഘട്ട തിരഞ്ഞെടുപ്പും,ബംഗാളില്‍ നടന്ന അക്രമം ഒഴിച്ചാല്‍ പൊതുവേ ശാന്തമായിരുന്നു. ബംഗാളിലെ നോര്‍ത്ത്‌ 24 പര്‍ഗാനയില്‍ നടന്ന അക്രമങ്ങളില്‍ 13 പേര്‍ക്ക്‌ പരിക്കേറ്റിരുന്നു. വാരാണസിയില്‍ കോണ്‍ഗ്രസ്‌ സ്ഥാനാര്‍ഥി അജയ്‌ റായിക്കെതിരെ പെരുമാറ്റച്ചട്ടം ലംഘിച്ചതിന്‌ കേസ്‌ എടുത്തതാണ്‌ ശ്രദ്ധേയമായ മറ്റൊരു രാഷ്ട്രീയ സംഭവം. ബീഹാറില്‍ 58 ശതമാനവും യുപിയില്‍ 55.29 ശതമാനവും പോളിംഗാണ്‌ നടന്നത്‌. മോദിയും കേജ്‌രിവാളും അജയ്‌ റായിയും മല്‍സരിച്ച വാരാണസിയില്‍ 55.34 ശതമാനമായിരുന്നു പോളിംഗ്‌. ഒന്‍പതാം ഘട്ടത്തില്‍ ഒന്‍പതു കോടി വോട്ടര്‍മാരാണ്‌ 606 സ്ഥാനാര്‍ഥികളുടെ വിധി തീരുമാനിച്ചത്‌. മോദി, കേജ്‌രിവാള്‍, മുലായം സിംഗ്‌ യാദവ്‌, മുന്‍ കേന്ദ്രമന്ത്രി രഘുവംശ പ്രസാദ്‌ തുടങ്ങിയവര്‍ ഇന്ന്‌ ജനവിധി തേടിയവരില്‍ പെടുന്നു.
    
</TEXT>
</DOC>