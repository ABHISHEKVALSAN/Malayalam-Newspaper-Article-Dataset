<DOC>
<DOCNO>114070813114.utf8</DOCNO>
<TEXT>


           വിദ്യാലയങ്ങളിലെ പൊതുപരിപാടികള്‍ അദ്ധ്യയനത്തിനു തടസ്സമാകരുത് : മനുഷ്യാവകാശ കമ്മീഷന്‍    

Tuesday 8 July 2014 3:20 pm IST

തിരുവനന്തപുരം: അദ്ധ്യയനത്തിനു തടസ്സമാകും വിധം വിദ്യാലയങ്ങളില്‍ പൊതുപരിപാടികള്‍ നടത്തരുതെന്ന് സംസ്ഥാന മനുഷ്യാവകാശ കമ്മീഷന്‍. സ്‌കൂളുകളില്‍ നടക്കുന്ന പൊതുപരിപാടികളില്‍ ക്ഷണിതാക്കളായ വിശിഷ്ടവ്യക്തികള്‍ സമയത്തുതന്നെ പങ്കെടുക്കണമെന്നും പരിപാടികള്‍ ഉച്ചയ്ക്കുശേഷം മൂന്നിന് നടത്തണമെന്നും  കമ്മീഷന്‍ ഉത്തരവിട്ടു. 

നിയമ സംരക്ഷണ പ്രതികരണ വേദി ചെയര്‍മാന്‍ പി.കെ. രാജു സമര്‍പ്പിച്ച പരാതിയിന്മേലാണ് കമ്മീഷന്റെ ഉത്തരവ്. തിരുവനന്തപുരം കോട്ടണ്‍ഹില്‍ ഗേള്‍സ് സ്‌കൂളില്‍ അദ്ധ്യയനം മുടക്കി പൊതുപരിപാടി നടത്തിയതിനെതിരെയാണ് പരാതി സമര്‍പ്പിച്ചത്.

അദ്ധ്യയനം മുടക്കി പൊതുയോഗം നടത്തരുതെന്ന് സര്‍ക്കാര്‍ ഉത്തരവ് നിലനില്‍ക്കെയാണ് കോട്ടണ്‍ഹില്‍ സ്‌കൂളില്‍ പൊതുപരിപാടി നടത്തിയത്. എട്ട്, ഒമ്പത്, 10 ക്ലാസ്സുകളിലെ വിദ്യാര്‍ത്ഥിനികളുടെ ഉച്ചവരെയുള്ള അദ്ധ്യയനം മുടക്കിയായിരുന്നു ജൂണ്‍ 16ന് ഡിസ്ട്രിക്ട് സെന്റര്‍ ഓഫ് ഇംഗ്ലീഷ് സംഘടിപ്പിച്ച  ഇംഗ്ലീഷ് ക്ലബ്ബിന്റെ  ഉദ്ഘാടന ചടങ്ങാണ് സ്കൂളില്‍ വച്ച്  നടത്തിയത്.  

ഉദ്ഘാടനത്തിനായി പോളിയോ ബാധിച്ച കുട്ടിയെയും മൂന്ന് മണിക്കൂറോളം വീല്‍ചെയറില്‍ ഇരുത്തിയിരുന്നു.
    
</TEXT>
</DOC>