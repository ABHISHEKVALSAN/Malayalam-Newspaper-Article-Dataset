<DOC>
<DOCNO>114092728461.utf8</DOCNO>
<TEXT>


           വേദോപനിഷത്തുക്കളും ഗീതയും ആത്മവിശ്വാസം വളര്‍ത്തും: ആചാര്യ എം.ആര്‍.രാജേഷ്    

Saturday 27 September 2014 10:21 pm IST

അശരണരായവര്‍ക്ക് കാശ്യപാശ്രമം ഏര്‍പ്പെടുത്തിയ പെന്‍ഷന്‍ പദ്ധതിയുടെ സംസ്ഥാനതലഉദ്ഘാടനം കശ്യപാശ്രമഠം സാരസ്വത സഭ പ്രസിഡന്റ്എം. മുരളീധരന്‍ നിര്‍വ്വഹിക്കുന്നു
കോഴിക്കോട്: വേദോപനിഷത്തുകളും ഗീതയും പഠിക്കുന്നതിലൂടെ ആത്മവിശ്വാസം വളര്‍ത്താന്‍ സാധിക്കുമെന്ന് ആചാര്യ എം.ആര്‍.രാജേഷ് പറഞ്ഞു. വേദം ഉപനിഷത്ത്, ഗീത എന്ന വിഷയത്തെക്കുറിച്ച് നടത്തിയ ധര്‍മ പ്രഭാഷണത്തില്‍ സംസാരിക്കുകയായിരുന്നു അദ്ദേഹം. ഓരോ വ്യക്തിയും സ്വയം തങ്ങളുടെ കഴിവിനെ തിരിച്ചറിഞ്ഞ് കൂടുതല്‍ ശക്തമായി മുന്നോട്ട് പോകാന്‍ സഹായിക്കുന്നവരയാണ് ആര്‍ഷഗ്രന്ഥങ്ങള്‍. എല്ലാ ആശകളും നശിച്ചവനപ്പോലെ യുദ്ധഭൂമിയില്‍ മുട്ടുകുത്തി നിന്ന അര്‍ജ്ജുനന് ശ്രീകൃഷ്ണന്‍ നല്കിയ ഗീതോപദേശം യുവാക്കള്‍ക്കും മാത്രമല്ല ജീവിതം വഴിമുട്ടി നില്‍ക്കുന്ന ഏതൊരാള്‍ക്കും ആത്മവിശ്വാസം നല്‍കും.
നമ്മുടെ രാജ്യത്തിന്റെ ഉണര്‍വിനും,വ്യക്തിയുടെവികാസത്തിനും ഗീത പഠിക്കണമെന്നും ആചാര്യരാജേഷ് പറഞ്ഞു.
അശരണരായ വ്യക്തികള്‍ക്കായി കാശ്യപാശ്രമം ഏര്‍പ്പെടുത്തിയ പുതിയ പെന്‍ഷന്‍ പദ്ധതിയുടെ സംസ്ഥാനതല ഉദ്ഘാടനവും അദ്ദേഹം നിര്‍വ്വഹിച്ചു. കാശ്യപാശ്രമം തിരഞ്ഞെടുത്ത 1500 പേര്‍ക്കാണ്പുതിയ പെന്‍ഷന്‍ ലഭിക്കുക.
സമൂഹത്തിന്റെ വിവിധ മേഖലകളില്‍ സൗജന്യ സേവനപ്രവര്‍ത്തനങ്ങള്‍ നടത്തുന്നതിന്റെ ഭാഗമായാണ് കാശ്യപാശ്രമം നിര്‍ധന കുടുംബങ്ങള്‍ക്കായുള്ള പെന്‍ഷന്‍പദ്ധതി ആവിഷ്‌കരിച്ചിട്ടുള്ളത്. നേരത്തെ നിര്‍ധന വിധവകളായ അമ്മമാര്‍ക്കുള്ള ”അമ്മ”പെന്‍ഷന്‍ പദ്ധതിയും നല്‍കുന്നുണ്ട്. കാശ്യപാശ്രമത്തിന്റെ വൈദിക വിദ്യാര്‍ത്ഥികള്‍ വേദഘോഷം നടത്തിയാണ്ചടങ്ങുകള്‍ ആരംഭിച്ചത്. കശ്യപാശ്രമത്തിന്റെ സാരസ്വത സഭയുടെ പ്രസിഡന്റ് എം. മുരളീധരന്‍ പുതിയ പെന്‍ഷന്‍ പദ്ധതിയുടെ ആദ്യവിതരണം നടത്തി. നിര്‍ധനരായവര്‍ക്ക് വീട് വെച്ച് കൊടുക്കല്‍ പദ്ധതിയുടെ പ്രഖ്യാപനം സാരസ്വതസഭ ജനറല്‍ സെക്രട്ടറി സുരേഷ് പെരുവയല്‍ നടത്തി. കാശ്യപാശ്രമത്തിന്റെ പ്രസിദ്ധീകരണങ്ങളായ ഹിരണ്യമാസികയുടെയും ആചാര്യ എം.ആര്‍.രാജേഷ് രചിച്ച അറുപതോളം പുസ്തകങ്ങളുടെ പ്രദര്‍ശനവും ഇതോടൊപ്പം നടന്നു.
കാശ്യപ വേദ റിസര്‍ച്ച് ഫൗണ്ടേഷന്‍ ട്രസ്റ്റി വിവേക്. ഡി. ഷേണായിയുടെ അദ്ധ്യക്ഷത വഹിച്ചു.ടി.പവിത്രന്‍, കെ.ശ്രീധരന്‍, എം. പ്രമോദ് എന്നിവര്‍ സംസാരിച്ചു.

</TEXT>
</DOC>