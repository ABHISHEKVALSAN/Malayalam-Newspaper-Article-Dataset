<DOC>
<DOCNO>114022378171.utf8</DOCNO>
<TEXT>


           സോളാര്‍: അറസ്റ്റു വാറണ്ട് പിന്‍വലിക്കാന്‍ സരിത കോടതിയെ സമീപിക്കും    

Sunday 23 February 2014 1:00 pm IST

ആലപ്പുഴ: സോളാര്‍ തട്ടിപ്പു കേസിലെ മുഖ്യപ്രതി സരിതാ എസ്.നായര്‍ കാഞ്ഞങ്ങാട് കോടതിയെ സമീപിക്കും.  തനിക്കെതിരെ പുറപ്പെടുവിച്ച അറസ്റ്റു വാറണ്ട് പിന്‍വലിക്കാനാണ് സരിത കോടതിയെ സമീപിക്കുന്നത്.

എന്നാല്‍ സരിതയ്ക്ക് പുറത്തിറങ്ങുന്നതിന് കാഞ്ഞങ്ങാട്ടെ ഹോസ്ദുര്‍ഗ് കോടതി പുറപ്പെടുവിച്ച ഈ വാറണ്ട് തടസമല്ലെന്ന് അഡ്വക്കേറ്റ്  ഫെനി ബാലകൃഷ്ണന്‍ പറഞ്ഞു. പിന്നീട് ഹാജരാക്കുന്നതിന് വേണ്ടി മാത്രമാണ് പ്രൊഡക്ഷന്‍ വാറണ്ട് പുറപ്പെടുവിച്ചതെന്നും കേസില്‍ സരിതയ്ക്ക് ജാമ്യം ലഭിച്ചതാണെന്നും ഫെനി പറഞ്ഞു.

മാധ്യമങ്ങള്‍ അറസ്റ്റു വാറണ്ട് ഉണ്ടെന്ന് തെറ്റിദ്ധരിച്ചതാണെന്നും കോടതിയില്‍ മാപ്പപേക്ഷ നല്‍കിയാല്‍ തീരാവുന്ന പ്രശ്‌നമേ ഇക്കാര്യത്തിലുള്ളൂവെന്നും ഫെനി വ്യക്തമാക്കി. കാഞ്ഞങ്ങാട്ടെ പവര്‍  ഫോര്‍ യു ആള്‍ട്ടര്‍നേറ്റ് എനര്‍ജി മാര്‍ക്കറ്റിംഗ് സര്‍വീസ് എന്ന സ്ഥാപനമുടമകളെ തട്ടിച്ചതിന് ഹോസ്ദുര്‍ഗ് ജുഡിഷ്യല്‍ മജിസ്‌ട്രേട്ട് കോടതി ജനുവരി 31നാണ് സരിതയ്‌ക്കെതിരെ പ്രൊഡക്ഷന്‍ വാറണ്ട് പുറപ്പെടുവിച്ചത്.

അതേസമയം ഇന്ന് മാധ്യമങ്ങളെ കാണുമെന്ന് സരിത പറഞ്ഞിരുന്നെങ്കിലും നിയമവിദഗ്ധരുമായി ആലോചിച്ച ശേഷമേ അതില്‍ തീരുമാനമുണ്ടാകൂയെന്ന് ഫെനി അറിയിച്ചു.
    
</TEXT>
</DOC>