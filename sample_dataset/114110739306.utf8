<DOC>
<DOCNO>114110739306.utf8</DOCNO>
<TEXT>


           കേരളവും നാഗാലാന്റും കൊറിയയുമായി ധാരണാപത്രം ഒപ്പ് വച്ചു    

Friday 7 November 2014 10:46 pm IST

        കൊച്ചി: ജൈവകൃഷി രീതിക്ക് സുസ്ഥിരവും ഫലപ്രദവുമായ മാര്‍ഗമാണ് ബയോ വില്ലേജ് എന്ന് കൊറിയയിലെ ഗോസന്‍ കൌണ്ടി മേയര്‍ ലിം കാക് സു. കൊറിയ ഇത് ഫലപ്രദമായി നടപ്പാക്കിയിട്ടുണ്ടെന്നും ജൈവകൃഷി പ്രോത്സാഹിപ്പിക്കുന്നതിനായി ജൈവ കര്‍ഷകര്‍ക്ക് സബ്‌സിഡിയും പരിശീലനവും നല്‍കാറുണ്ടെന്നും അദ്ദേഹം പറഞ്ഞു. കൊച്ചിയില്‍ നടക്കുന്ന ബയോഫാക്ക് ഇന്ത്യയില്‍ ബയോവില്ലേജ് നടപ്പാക്കുന്നത് സംബന്ധിച്ച് കേരളവും കൊറിയയും തമ്മില്‍ ധാരണാപത്രം കൈമാറുന്ന ചടങ്ങില്‍ സംസാരിക്കുകയായിരുന്നു ലിം.വരുമാന വര്‍ധനവിലൂടെ ജൈവകൃഷി വ്യാപിപ്പിക്കുന്നതിനുള്ള മികച്ച മാര്‍ഗമാണ് ബയോ വില്ലേജെന്നു അദ്ദേഹം ചൂണ്ടിക്കാട്ടി. കൊറിയയിലെ ഗോസന്‍ കൗണ്ടിയില്‍ കീടനാശിനി, രാസവളം, പുകവലി എന്നിവ നിരോധിച്ചത് ലിം ചൂണ്ടിക്കാട്ടി.

കാസര്‍ഗോഡ് ജില്ലയിലെ പനന്തടി ഗ്രാമ പഞ്ചായത്തിലാണ് കേരളത്തിലെ ആദ്യ ബയോവില്ലേജ് സ്ഥാപിക്കുന്നത്.കൊറിയയിലെ ഗോസന്‍ കൗണ്ടി മേയര്‍ ലിം കാക് സുവും പനന്തടി ഗ്രാമപഞ്ചായത്ത് പ്രസിഡന്റ് സുപ്രിയ അജിത്കുമാറും ഇത് സംബന്ധിച്ച ധാരണാപത്രം കൈമാറി. കൃഷിമന്ത്രി കെ.പി. മോഹനന്‍, ഐസിസിഒഎ എക്‌സിക്യുട്ടീവ് ഡയറക്ടര്‍ മനോജ്കുമാര്‍ മേനോന്‍ എന്നിവരുടെ സാന്നിധ്യത്തിലാണ് ധാരണാപത്രം കൈമാറിയത്.

ഒരു നിശ്ചിതസ്ഥലത്ത് കുറഞ്ഞത് 50 കുടുംബങ്ങളെങ്കിലും കൃഷിയുമായും അനുബന്ധ പ്രവര്‍ത്തനങ്ങളുമായും .ബന്ധപ്പെട്ട് പ്രവര്‍ത്തിക്കുന്ന സങ്കല്‍പ്പമാണ് ബയോ വില്ലേജ്. പഴം, പച്ചക്കറി കൃഷി, ആട്, പശു,പന്നി, മത്സ്യം വളര്‍ത്തല്‍ എന്നിവയില്‍ ജൈവകൃഷി പ്രോത്സാഹിപ്പിക്കുകയാണ് ബയോവില്ലേജ് ലക്ഷ്യമിടുന്നത്.

ജൈവ വളത്തിന്റെ ലഭ്യതക്കുറവ് ജൈവ കര്‍ഷകര്‍ നേരിടുന്ന പ്രധാന വെല്ലുവിളിയാണ്.ഇത് പരിഹരിക്കുന്നതിനായി ജൈവ കീടനാശിനികള്‍, വെര്‍മികമ്പോസ്റ്റ്, മന്വര്‍ കമ്പോസ്റ്റ് എന്നീ രീതികളാണ് ബയോ വില്ലേജില്‍ ഉപയോഗിക്കുക. ബയോ ഗ്യാസ് ജൈവ കൃഷി രീതിക്ക് ഏറ്റവും അനുയോജ്യമായ പാരമ്പര്യേതര ഊര്‍ജ്ജ ശ്രോതസ്സാണ്.

കൃഷിഭൂമിയുടെ ലഭ്യതക്കുറവും കര്‍ഷകര്‍ക്ക് വില ലഭിക്കാത്തതും തൊഴിലാളികളുടെ ക്ഷാമവും കൃഷി തൊഴിലായി സ്വീകരിക്കാനുള്ള വൈമനസ്യവുമാണ് കേരളത്തില്‍ കാര്‍ഷിക മേഖല നേരിടുന്ന പ്രതിസന്ധികളെന്നു ഐ.സി.സി.ഒ.എ. എക്‌സിക്യുട്ടീവ് ഡയറക്റ്റര്‍ മനോജ്കുമാര്‍ മേനോന്‍ പറഞ്ഞു. ഉപഭോഗത്തിനനുസരിച്ചുള്ള ഉത്പാദനം കേരളത്തില്‍ നടക്കുന്നില്ലന്നും അദ്ദേഹം ചൂണ്ടിക്കാട്ടി.

പഴങ്ങളിലും പച്ചക്കറികളിലും വിഷാംശം വ്യാപകമായത് സംസ്ഥാനത്തെ സംബന്ധിച്ച് ഏറെ ആശങ്കാജനകമാണ്. കേരളത്തിനാവശ്യമായ പച്ചക്കറികളും പഴങ്ങളും പാലും മുട്ടയുമെല്ലാം അന്യസംസ്ഥാനങ്ങളില്‍നിന്ന് വരുന്നതിനാല്‍ ഇത് നിയന്ത്രിക്കാനുള്ള സര്‍ക്കാരിന്റെ നടപടികള്‍ ഫലപ്രദമാകുന്നില്ല.

ജൈവ കൃഷി വ്യാപകമാക്കുന്നത് സംബന്ധിച്ചു കേരളത്തിലെ കാര്‍ഷിക മേഖലയില്‍ ഇന്നും അനിശ്ചിതത്വം നിലനില്‍ക്കുന്നുണ്ട്. ജൈവ വിളകളുടെ ഉത്പാദനവും ഉപഭോഗവും വര്‍ധിപ്പിക്കുക എന്നത് മാത്രമാണ് കേരളത്തിനു മുന്നിലുള്ള ഏക പോംവഴി.

ജൈവ കൃഷി പ്രോത്സാഹിപ്പിക്കുന്നതിനും ബയോ വില്ലേജ് വ്യപകമാക്കുന്നതിനുമായി കൃഷി വകുപ്പ്, ഹോര്‍ട്ടികള്‍ച്ചര്‍ മിഷന്‍, കാര്‍ഷിക സര്‍വകലാശാല , വെറ്റിനറി സര്‍വകലാശാല, കൃഷി വിജ്ഞാന കേന്ദ്രങ്ങള്‍, ഗവേഷണ കേന്ദ്രങ്ങള്‍ എന്നിവയെ ഏകോപിപ്പിച്ചുള്ള പ്രവര്‍ത്തനം അനിവാര്യമാണെന്ന് മനോജ്കുമാര്‍ മേനോന്‍ പറഞ്ഞു.
    
</TEXT>
</DOC>