<DOC>
<DOCNO>114092183492.utf8</DOCNO>
<TEXT>


           രണ്ട്‌ എംപിമാര്‍ കളരിക്ക്‌ പുറത്ത്‌; ഗോദയില്‍ രണ്ട്‌ എംഎല്‍എമാര്‍    

Sunday 21 September 2014 10:10 am IST

തിരുവനന്തപുരം: കോണ്‍ഗ്രസിലെ രണ്ട്‌ എംപിമാര്‍ക്ക്‌ ഇത്തവണ സീറ്റില്ല. കൊല്ലത്തു നിന്നും പീതാംബര കുറുപ്പും ഇടുക്കിയില്‍ പി.ജെ. തോമസും കളരിക്കു പുറത്തായപ്പോള്‍ ഇടതുപക്ഷത്തെ രണ്ട്‌ എംഎല്‍എമാര്‍ ഗോദയിലിറങ്ങുന്നു. കോട്ടയത്ത്‌ മാത്യു ടി. തോമസും കൊല്ലത്ത്‌ എം.എ. ബേബിയും.
മുസ്ലിംലീഗിലെ ഇ. അഹമ്മദ്‌ മലപ്പുറത്തും എം.ഐ. ഷാനവാസ്‌ വയനാട്ടിലും പാടുപെട്ട്‌ പിടിച്ചു നില്‍ക്കുകയായിരുന്നു. ഇരുവര്‍ക്കും മുന്നണിക്കകത്ത്‌ ശക്തമായ എതിര്‍പ്പു തന്നെ അതിജീവിക്കേണ്ടി വന്നു. പാര്‍ട്ടി കടമ്പകള്‍ കടന്നു കിട്ടി. ഇനി ജനങ്ങളെന്ത്‌ വിധിക്കുമെന്ന ആകാംക്ഷയില്‍ ഉള്ളുരുകി കഴിയേണ്ടി വരും ഇവര്‍ക്ക്‌.
കൊല്ലം സീറ്റ്‌ കിട്ടാനുള്ള കൊതിക്കെറുവാണ്‌ ആര്‍എസ്പിയെ മറുകണ്ടം ചാടിച്ചത്‌. ആ സീറ്റില്‍ മത്സരിക്കുന്ന കുണ്ടറ എംഎല്‍എയും പോളിറ്റ്‌ ബ്യൂറോ അംഗവുമായ എം.എ. ബേബിക്ക്‌ മത്സരിക്കേണ്ടി വരുന്നത്‌ മുന്‍ എംപിയും മന്ത്രിയുമായിരുന്ന എന്‍.കെ. പ്രേമചന്ദ്രനോടും ബിജെപി നേതാവ്‌ പി.എം. വേലായുധനോടുമാണ്‌.
കോട്ടയം സീറ്റ്‌ ജനതാദള്‍ എസിന്‌ കിട്ടിയത്‌ ഓര്‍ക്കാപ്പുറത്താണ്‌. പോയാലൊരു വാക്ക്‌ കിട്ടിയാലോ ഒരു സീറ്റ്‌. അത്രയേ കരുതിയുള്ളൂ. ആര്‍എസ്പി തുറന്നുവച്ച പോര്‍ക്കളമാണ്‌ ജനതാദളിന്‌ നറുക്ക്‌ വീഴ്ത്തിച്ചത്‌. മാത്യു ടി. തോമസ്‌ സിറ്റിംഗ്‌ എംപി ജോസ്‌ കെ. മാണിയെ. ഒപ്പം അഡ്വ. നോബിള്‍ മാത്യു. മത്സരം കടുക്കുമെന്നുറപ്പായി.
    
</TEXT>
</DOC>