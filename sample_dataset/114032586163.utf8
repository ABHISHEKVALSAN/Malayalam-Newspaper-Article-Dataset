<DOC>
<DOCNO>114032586163.utf8</DOCNO>
<TEXT>


           കേജ്‌രിക്ക്‌ ചീമുട്ടയും കരിമഷിയും    

Tuesday 25 March 2014 9:05 pm IST

വാരാണസി: വാരാണസിയില്‍ നരേന്ദ്ര മോദിക്കെതിരേ ലോക്സഭാ തെരഞ്ഞെടുപ്പില്‍ മത്സരിക്കുമെന്ന്‌ എഎപി നേതാവ്‌ കേജ്‌രിവാള്‍ പ്രഖ്യാപിച്ചു. ഇന്നലെ എഎപി നടത്തിയ റാലിയിലാണ്‌ പ്രഖ്യാപനം. എന്നാല്‍ എംപിയാകാനല്ല താന്‍ മത്സരിക്കുന്നതെന്നും കേജ്‌രി പറഞ്ഞു.
അതിനിടെ, കേജ്‌രിവാളിന്റെ വാരാണസി റോഡ്‌ ഷോയ്ക്കെതിരേ ആള്‍ക്കൂട്ടത്തില്‍നിന്ന്‌ ചീമുട്ടയേറും കരിമഷിയൊഴിക്കലുമുണ്ടായി. നാലുമാസത്തിനിടെ ഇതുരണ്ടാം തവണയാണ്‌ കേജ്‌രിവാളിന്‌ നേരേ ആള്‍ക്കൂട്ടത്തിന്റെ കരിമഷി പ്രയോഗം നടക്കുന്നത്‌.
കഴിഞ്ഞ ദിവസം ഹരിയാനയില്‍ കേജ്‌രിവാളിനെതിരേ കരിങ്കൊടി കാണിക്കലുണ്ടായി. അതിനു മുമ്പു ലഖ്നൗവിലും. ആദ്യമാദ്യം എവിടെയും ഊഷ്മള സ്വീകരണം കിട്ടിയിരുന്ന കേജ്‌രിവാളിന്‌ ഇപ്പോള്‍ കടുത്ത എതിര്‍പ്പാണ്‌ നേരിടേണ്ടിവന്നിരിക്കുന്നത്‌.
അതേ സമയം, വാരാണസിയില്‍ കേജ്‌രിവാള്‍ നടത്തിയ പ്രകടനം ഏറെ വിവാദങ്ങള്‍ക്കു കാരണമായി. ഗംഗയില്‍ കുളിച്ച്‌ ഹിന്ദു ആചാരങ്ങള്‍ അനുകരിച്ച്‌ പ്രാര്‍ത്ഥനയും നടത്തി കാശി വിശ്വനാഥ ക്ഷേത്ര ദര്‍ശനവും കഴിച്ച ശേഷം സമ്മേളനത്തിനു പോയ കേജ്‌രി മതേതര വിശ്വാസികളെ അപമാനിക്കുകയായിരുന്നുവെന്ന്‌ ചിലര്‍ വിമര്‍ശിച്ചു. 
കാശി ക്ഷേത്രത്തിനു പുറത്ത്‌ ചീമുട്ടയെറിഞ്ഞവര്‍ കേജ്‌രി വിരുദ്ധ മുദ്രാവാക്യം മുഴക്കി. ചിലര്‍ മോദിക്ക്‌ അനുകൂല മുദ്രാവാക്യം മുഴക്കിയും കേജ്‌രിയെ വഞ്ചകനെന്നു വിളിച്ചും വാഹനങ്ങള്‍ തടഞ്ഞു. 
അതിനിടെ, കേജ്‌രിവാള്‍ കോണ്‍ഗ്രസിന്റെ ഏജന്റാണെന്നു സ്ഥാപിക്കുന്ന പ്രചാരണങ്ങള്‍ സോഷ്യല്‍ മീഡിയയില്‍ സജീവമാകുന്നു. ട്വിറ്റര്‍ ഉപയോഗത്തില്‍ മുമ്പനായ കേജ്‌രിവാള്‍ 2013 ഡിസംബര്‍ ഒന്നു മുതല്‍ ഇന്നുവരെ മോദിയെ വ്യക്തിപരമായി വിമര്‍ശിച്ചപ്പോള്‍ സോണിയക്കെതിരേ മിണ്ടിയിട്ടില്ല. രാഹുലിനെതിരേ പരാമര്‍ശിച്ചത്‌ 16 തവണ മാത്രം. ബിജെപിക്കെതിരേ 74 തവണ ആക്ഷേപങ്ങള്‍ ഉയര്‍ത്തിയേ‍ഒപ്പോള്‍ കോണ്‍ഗ്രസിനെ പറഞ്ഞത്‌ 38 തവണ മാത്രം. കുത്തക മുതലാളിമാരെയെല്ലാം വിമര്‍ശിക്കുന്നുവെന്നു പറയുന്ന കേജ്‌രി അംബാനിക്കെതിരേ 18 തവണയും അദാനിക്കെതിരേ ആറു തവണയും പ്രതികരിച്ചപ്പോള്‍ വാദ്ര, ടാറ്റ, ബിര്‍ല, ബജാജ്‌, ജിണ്ടാള്‍, സഹാറ എന്നിവക്കെതിരേ ഒരു തവണ പോലും ട്വീറ്റു ചെയ്തിട്ടില്ല. 
    
</TEXT>
</DOC>