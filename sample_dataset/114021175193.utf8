<DOC>
<DOCNO>114021175193.utf8</DOCNO>
<TEXT>


           കോണ്‍ഗ്രസ്‌ ഓഫീസിലെ കൊലപാതകം; പ്രതികള്‍ക്കെതിരെ ചെരിപ്പേറ്‌, മുദ്രാവാക്യം    

Tuesday 11 February 2014 10:46 pm IST

നിലമ്പൂര്‍: കൊലക്കേസില്‍ പ്രതികളായ കോണ്‍ഗ്രസ്‌ പ്രവര്‍ത്തകര്‍ ബിജു നായരേയും ഷംസുദീനേയും കൊലപാതകം നടന്ന കോണ്‍ഗ്രസ്‌ നിലമ്പൂര്‍ ബ്ലോക്ക്‌ കമ്മിറ്റി ഓഫീസിലെത്തിച്ച്‌ പോലീസ്‌ തെളിവെടുപ്പ്‌ നടത്തി. പെരിന്തല്‍മണ്ണ ഡിവൈഎസ്പി വിജയകുമാറിന്റെ നേതൃത്വത്തിലുള്ള സംഘമാണ്‌ പ്രതികളെ കൊണ്ടുവന്നത്‌. പ്രതികളെ തെളിവെടുപ്പിനായി എത്തിക്കുന്ന വിവരമറിഞ്ഞ്‌ വന്‍ ജനക്കൂട്ടവും സ്ഥലത്ത്‌ എത്തിയിരുന്നു. 
തെളിവെടുപ്പിനായി എത്തിച്ച പ്രതികള്‍ക്കെതിരെ യുവമോര്‍ച്ച പ്രവര്‍ത്തകര്‍ മുദ്രാവാക്യം മുഴക്കി ചെരിപ്പേറ്‌ നടത്തി. ജനക്കൂട്ടത്തെ നിയന്ത്രിക്കാന്‍ വന്‍ പോലീസ്‌ സംഘം സ്ഥലത്ത്‌ എത്തിയിരുന്നു. നാട്ടുകാരെ പോലീസ്‌ വിരട്ടിയോടിച്ചു. ഇന്നലെ ഉച്ചയ്ക്കുശേഷം മൂന്നുമണിയോടെയാണ്‌ പ്രതികളെ തെളിവെടുപ്പിനായി കൊണ്ടുവന്നത്‌. 
കൊലപാതകം നടന്ന ബ്ലോക്ക്‌ കമ്മിറ്റി ഓഫീസിലേക്ക്‌ ഇന്നലെ ബിജെപി-യുവമോര്‍ച്ച പ്രവര്‍ത്തകരും സിപിഎമ്മുകാരും മാര്‍ച്ച്‌ നടത്തി. കൊലപാതകത്തിനുപിന്നിലെ മുഴുവന്‍ പ്രതികളെയും പുറത്തുകൊണ്ടുവരണമെന്നും ശക്തമായ അന്വേഷണം നടത്തണമെന്നും ആവശ്യപ്പെട്ട്‌ ഇന്ന്‌ നിലമ്പൂര്‍ മണ്ഡലത്തില്‍ ബിജെപി ഹര്‍ത്താലിന്‌ ആഹ്വാനം ചെയ്തിട്ടുണ്ട്‌. രാവിലെ ആറുമുതല്‍ വൈകിട്ട്‌ ആറുവരെയാണ്‌ ഹര്‍ത്താല്‍. സിപിഎമ്മും ഹര്‍ത്താലിന്‌ ആഹ്വാനം നല്‍കിയിട്ടുണ്ട്‌. 
    
</TEXT>
</DOC>