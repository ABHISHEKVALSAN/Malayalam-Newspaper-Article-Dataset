<DOC>
<DOCNO>114040890123.utf8</DOCNO>
<TEXT>


           മമതയും തെര.കമ്മിഷനും തമ്മില്‍ ഏറ്റുമുട്ടല്‍; തെരഞ്ഞെടുപ്പ് റദ്ദാക്കിയേക്കും    

Tuesday 8 April 2014 10:36 am IST

കൊല്‍ക്കത്ത: പശ്ചിമ ബംഗാളില്‍ മുഖ്യമന്ത്രി മമതാ ബാനര്‍ജിയും തെരഞ്ഞെടുപ്പ് കമ്മീഷനും തമ്മിലുള്ള ഏറ്റുമുട്ടല്‍ രൂക്ഷമാകുന്നു. ഉദ്യോഗസ്ഥരുടെ സ്ഥംമാറ്റം സംബന്ധിച്ചാണ് വാക്ക്‌പോര്. തീരുമാനത്തിന് ഇന്ന് ഉച്ചവരെ കാക്കുമെന്ന് തെരഞ്ഞെടുപ്പ് കമ്മീഷന്‍ വ്യക്തമാക്കി. സ്ഥലംമാറ്റ ഉത്തരവ് നടപ്പാക്കിയില്ലെങ്കില്‍ തെരഞ്ഞെടുപ്പ് റദ്ദാക്കുന്നതും പരിഗണനയിലുണ്ട്. 

പശ്ചിമ ബംഗാളിലെ തെരഞ്ഞെടുപ്പ് ഉദ്യോഗസ്ഥരെ കമ്മീഷന്‍ സ്ഥലം മാറ്റിയതാണ് പ്രശ്‌നങ്ങള്‍ക്ക് തുടക്കമിട്ടത്. സംസ്ഥാന സര്‍ക്കാരിന്റ അനുമതിയില്ലാതെ ഉദ്യോഗസ്ഥരെ സ്ഥലംമാറ്റാനാകില്ലെന്നാണ് മമതയുടെ നിലപാട്. താന്‍ മുഖ്യമന്ത്രിയായുള്ളപ്പോള്‍ ഏതെങ്കിലും ഉദ്യോഗസ്ഥരെ സ്ഥലം മാറ്റാന്‍ തെരഞ്ഞെടുപ്പ് കമ്മീഷനെ മമത വെല്ലുവിളിക്കുകയും കൂടി ചെയ്തതോടെ പ്രശ്‌നങ്ങള്‍ ഗുരുതരമായി.

തെരഞ്ഞെടുപ്പിന് മുന്നോടിയായി പക്ഷപാതപരമായി പ്രവര്‍ത്തിക്കുന്നെന്ന് പരാതിയുള്ള ഉദ്യോഗസ്ഥരെ സ്ഥലംമാറ്റി തെരഞ്ഞെടുപ്പ് കമ്മീഷന്‍ ഉത്തരവിറക്കിയതാണ് മമതയെ ചൊടിപ്പിച്ചത്.  സംസ്ഥാന സര്‍ക്കാരിന്റെ അനുമതിയില്ലാതെ തെരഞ്ഞെടുപ്പ് കമ്മീഷന്‍ എങ്ങനെയാണ് ഉദ്യോഗസ്ഥരെ സ്ഥലംമാറ്റി പുതിയ ഉദ്യാഗസ്ഥരെ നിയമിക്കുന്നതെന്നും മമത ചോദിക്കുന്നു. മുഖ്യമന്ത്രി സ്ഥാനത്തുനിന്നും രാജിവെക്കേണ്ടി വന്നാലും ഉദ്യോഗസ്ഥരെ സ്ഥലം മാറ്റിയ തെരഞ്ഞെടുപ്പ് കമ്മീഷന്‍ ഉത്തരവ് നടപ്പാക്കില്ലെന്നാണ് മമതാ ബനാര്‍ജിയുടെ നിലപാട്.

പക്ഷപാതപരമായി പ്രവര്‍ത്തിക്കുന്ന ഉദ്യോഗസ്ഥരെ മാറ്റി തെരഞ്ഞെടുപ്പ് സുതാര്യമാക്കുക എന്ന ലക്ഷ്യത്തോടെയായിരുന്നു തെരഞ്ഞെടുപ്പ് കമ്മീഷന്റെ നടപടി. ഇതിന്റെ ഭാഗമായി ആരോപിതരായ അഞ്ച് പൊലീസ് സൂപ്രണ്ടുമാര്‍, ജില്ലാ മജിസ്‌ട്രേറ്റ്, രണ്ട് അഡീഷണല്‍ ജില്ലാ മജിസ്‌ട്രേറ്റ് എന്നിവരെയാണ് തെരഞ്ഞെടുപ്പ് കമ്മീഷന്‍ സ്ഥലം മാറ്റി ഉത്തരവിറക്കിയത്.

ഏപ്രില്‍ 17ന് അഞ്ചാംഘട്ടത്തിലാണ് പശ്ചിമബംഗാളില്‍ ലോക്‌സഭാ തെരഞ്ഞെടുപ്പ് നടക്കുക.  
    
</TEXT>
</DOC>