<DOC>
<DOCNO>114052201974.utf8</DOCNO>
<TEXT>


           പെറ്റയുടെ പരസ്യത്തില്‍ ഓജ കടുവ    

Thursday 22 May 2014 9:51 pm IST

ഗുവഹാത്തി: ഇന്ത്യന്‍ ക്രിക്കറ്റിലെ കടുവ സൗരവ്‌ ഗാംഗുലിയാണ്‌, ശരിക്കും 'ബംഗാള്‍ ടൈഗര്‍'. പക്ഷേ കഴിഞ്ഞദിവസം കുറച്ചു സമയം മറ്റൊരു ക്രിക്കറ്റ്‌ താരം കടുവയായി മാറി. കളത്തിലല്ല; ക്യാമറയ്ക്കു മുന്നില്‍. ഇടംകൈയ്യന്‍ സ്പിന്നര്‍ പ്രഗ്യാന്‍ ഓജയാണ്‌ ഈ പുതിയ കടുവവേഷധാരി. കൂട്ടിലടയ്ക്കെപ്പട്ട കടുവയായി പീപ്പിള്‍ ഫോര്‍ എത്തിക്കല്‍ ട്രീറ്റ്മെന്റ്‌ ഓഫ്‌ അനിമല്‍സ ്‌(പെറ്റ) എന്ന സംഘടനയുടെ പരസ്യചിത്രത്തിലാണ്‌ ഓജ വേഷമിട്ടത്‌. 
മുംബൈ ഇന്ത്യന്‍സിന്റെ താരമായ ഓജ തിരക്കേറിയ ഐപിഎല്‍ ഷെഡ്യൂളുകള്‍ക്കിടയിലാണ്‌ പരസ്യത്തിനു വേണ്ടി സമയം കണ്ടെത്തിയത്‌. 
'സേവ്‌ ദ ടൈഗര്‍ : സേ നോ ടു സൂസ്്‌' എന്ന തലക്കെട്ടില്‍ ഓജയുടെ മുഖത്തും കൈകളിലും കടുവയുടെ ചായം പൂശി കൂട്ടില്‍ കിടക്കുന്നതാണ്‌ പരസ്യത്തിലെ ദൃശ്യം. മൃഗങ്ങളെ കൂട്ടില്‍ അടച്ചിട്ട്‌ വളര്‍ത്താതെ അവരുടെ യഥാര്‍ത്ഥ ആവാസവ്യവസ്ഥിയില്‍ തന്നെ വസിക്കാന്‍ അനുവദിക്കണമെന്ന്‌ ജനങ്ങളെ ബോധവത്കരിക്കുന്നതാണ്‌ പരസ്യം. ഫോട്ടോഗ്രാഫറായ വൈ.എസ്‌.എന്‍ മൂര്‍ത്തിയാണ്‌ പരസ്യം ചിത്രീകരിച്ചത്‌.
    
</TEXT>
</DOC>