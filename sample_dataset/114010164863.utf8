<DOC>
<DOCNO>114010164863.utf8</DOCNO>
<TEXT>


           അഴിമതിരഹിത സര്‍ക്കാരുണ്ടാക്കാന്‍ ബിജെപിക്കാവുമെന്ന്‌ തോമസ്‌ മാര്‍ തിമോത്തിയോസ്‌ മെത്രാപ്പോലീത്ത    

Wednesday 1 January 2014 10:01 pm IST

കോട്ടയം: അഴിമതി രഹിതവും സുദൃഢവുമായ സര്‍ക്കാര്‍ ഉണ്ടാക്കാന്‍ ബിജെപിക്ക്‌ കഴിയുമെന്ന്‌ പ്രത്യാശിക്കുന്നതായി യാക്കോബായ സുറിയാനി സഭ കോട്ടയം ഭദ്രാസനാധിപനും സീനിയര്‍ മെത്രാപ്പോലീത്തയുമായ ഡോ.തോമസ്‌ മാര്‍ തീമോത്തിയോസ്‌ പറഞ്ഞു. ബിജെപി അഖിലേന്ത്യാ സെക്രട്ടറി പി.കെ. കൃഷ്ണദാസുമായുള്ള കൂടിക്കാഴ്ചയ്ക്കുശേഷം മാധ്യമപ്രവര്‍ത്തകരോട്‌ സംസാരിക്കുകയായിരുന്നു അദ്ദേഹം. രാജ്യം ഇപ്പോള്‍ നിര്‍ണ്ണായകമായ ഒരു ഘട്ടത്തിലൂടെ കടന്നുപോവുകയാണ്‌. പൊതുതെരഞ്ഞെടുപ്പിനുള്ള പ്രവര്‍ത്തനങ്ങള്‍ എല്ലാവരും തുടങ്ങിക്കഴിഞ്ഞു. ആ നിലയ്ക്ക്‌ പ്രധാനമന്ത്രി സ്ഥാനാര്‍ത്ഥിയെ പ്രഖ്യാപിച്ച്‌ ബിജെപി ശക്തമായ മുന്നേറ്റം നടത്തുന്നതായി മനസ്സിലാക്കുന്നു. ഗുജറാത്തിന്റെ മുഖ്യമന്ത്രി എന്ന നിലയില്‍ വികസനരംഗത്ത്‌ ഏറെ നേട്ടങ്ങള്‍ കൈവരിച്ച നരേന്ദ്രമോദി ഭാരതത്തിന്റെ പ്രധാനമന്ത്രിയാകും എന്നതും ഏറെ ചര്‍ച്ച ചെയ്യുന്നു. ഗുജറാത്തിലെ സഭാംഗങ്ങള്‍ക്ക്‌ മോദിയുടെ ഭരണത്തെപ്പറ്റിയും വികസനക്കാഴ്ചപ്പാടിനെപ്പറ്റിയും നല്ല അഭിപ്രായമാണ്‌. സമഗ്രമായ വികസനത്തിന്‌ വേണ്ടി നിലകൊള്ളുന്ന സര്‍ക്കാര്‍ നിലവില്‍ വരണം. അഴിമതി ഇല്ലാത്തതും എല്ലാവര്‍ക്കും നീതിയും സമാധാനവും ലഭിക്കുന്നതുമായ ഭരണക്രമം ഉണ്ടാകണം. വര്‍ണ്ണ വര്‍ഗ്ഗ വ്യത്യാസമില്ലാതെ എല്ലാവര്‍ക്കും നല്ല ജീവിത സാഹചര്യം ഉറപ്പാക്കുന്ന ഭരണവും നയവും ഉണ്ടാകുമെന്നും സഭ പ്രത്യാശിക്കുന്നു. അഴിമതി രഹിതവും സുദൃഢവുമായ ഭരണം ഉണ്ടാകേണ്ടത്‌ ആവശ്യമാണ്‌. ആ നിലയില്‍ ബിജെപി ഈ രാജ്യത്തിന്‌ നേതൃത്വം കൊടുക്കാനും നല്ല ഭരണം കാഴ്ചവയ്ക്കാനും നടത്തുന്ന എല്ലാ ശ്രമങ്ങള്‍ക്കും ആശംസകള്‍ നേരുന്നതായും മെത്രാപ്പോലീത്താ പറഞ്ഞു.
ബിജെപി നേതാക്കള്‍ ആദ്ധ്യാത്മിക മതമേലദ്ധ്യക്ഷന്മാരുമായി കൂടിക്കാഴ്ച നടത്തുന്നത്‌ ആദ്യസംഭവമല്ലെന്ന്‌ ദേശീയ സെക്രട്ടറി പി.കെ.കൃഷ്ണദാസ്‌ മാധ്യമപ്രവര്‍ത്തകരോട്‌ പറഞ്ഞു. രാജ്യത്ത്‌ അഴിമതിരഹിതവും ശക്തവും ഉറച്ചതുമായ ഭരണവും ഭരണാധികാരിയും വേണമെന്ന യാക്കോബായ സുറിയാനി സഭ കോട്ടയം ഭദ്രാസനാധിപന്റെ അഭിപ്രായം തന്നെയാണ്‌ ബിജെപിക്കും ഉള്ളത്‌. എല്ലാ വിഭാഗം ജനങ്ങളുടേയും പിന്തുണയും അനുഗ്രഹാശ്ശിസുകളും ബിജെപിക്ക്‌ വേണം.
കേന്ദ്രസര്‍ക്കാര്‍ നല്‍കിയ പുതുവത്സര സമ്മാനമാണ്‌ പാചകവാതക വിലവര്‍ദ്ധന. കേന്ദ്രസര്‍ക്കാരിന്റേത്‌ ജനവിരുദ്ധ നയമാണ്‌. സാധാരണക്കാരനെ ഒരുതരത്തിലും ജീവിക്കാനനുവദിക്കാത്ത സമീപനമാണ്‌ കേന്ദ്രസര്‍ക്കാരിന്റേത്‌. പെട്രോളിയം ഉല്‍പന്നങ്ങളുടെ വിലവര്‍ദ്ധന പിന്‍വലിച്ചില്ലെങ്കില്‍ ശക്തമായ പ്രക്ഷോഭം ബിജെപി സംഘടിപ്പിക്കുമെന്നും അദ്ദേഹം പറഞ്ഞു. ബിജെപി സംസ്ഥാന സെക്രട്ടറി ബി.രാധാകൃഷ്ണമേനോനും അദ്ദേഹത്തോടൊപ്പം ഉണ്ടായിരുന്നു.
സ്വന്തം ലേഖകന്‍

</TEXT>
</DOC>