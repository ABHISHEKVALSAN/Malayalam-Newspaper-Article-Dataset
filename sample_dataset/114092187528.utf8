<DOC>
<DOCNO>114092187528.utf8</DOCNO>
<TEXT>


           സ്വപ്നത്തിലെന്തിന്‌ അര്‍ദ്ധരാജ്യം    

Sunday 21 September 2014 10:07 am IST

തിരുവനന്തപുരം: ആത്മവിശ്വാസം അനിവാര്യമാണ്‌. അതില്ലെങ്കില്‍ ആത്മഹത്യയെ ആശ്രയിക്കേണ്ടിവരും. തെരഞ്ഞെടുപ്പു ത്സവത്തിനായി തിരുവനന്തപുരത്ത്‌ പറന്നിറങ്ങിയ പ്രതിരോധമന്ത്രി എ.കെ.ആന്റണി താന്‍ നല്ല ആത്മവിശ്വാസ ത്തിലാണെന്നാണ്‌ പ്രഖ്യാപിച്ചത്‌. ഒറ്റയ്ക്ക്‌ ഭൂരിപക്ഷം കിട്ടില്ല. ദുരന്തം ഒഴിവാക്കാന്‍ ഇപ്പോള്‍ എതിര്‍ത്ത്‌ മത്സരിക്കുന്നവര്‍ കോണ്‍ഗ്രസിന്‌ ഒപ്പം വരും. യുപിഎ ഭരണം വരുമെന്നും അദ്ദേഹം സ്വപ്നം കാണുന്നു.
ആന്റണി ചൂണ്ടിക്കാട്ടുന്ന ദുരന്തം നരേന്ദ്രമോദി പ്രധാനമന്ത്രിയാകുന്നതാണ്‌. ഗുജറാത്തല്ല ഇന്ത്യ എന്നും ആന്റണി പറയുന്നു. പക്ഷേ ഇന്ത്യയിലാണ്‌ ഗുജറാത്ത്‌ എന്ന സത്യം ആന്റണി മറക്കുകയാണ്‌. ഇന്ത്യയിലെ 29 സംസ്ഥാനങ്ങളില്‍ കാര്‍ഷിക വളര്‍ച്ചാനിരക്കും സാമ്പത്തിക വളര്‍ച്ചയും മികച്ചുനില്‍ക്കുന്നത്‌ ഗുജറാത്താണ്‌. പത്തുവര്‍ഷം മന്‍മോഹന്‍സിംഗ്‌ പ്രധാനമന്ത്രിയും 7 വര്‍ഷത്തിലധികം ആന്റണി പ്രതിരോധമന്ത്രിയും ആയിരിക്കുമ്പോള്‍ സാമ്പത്തിക-കാര്‍ഷിക മേഖല താഴോട്ടാണ്‌ വളരുന്നത്‌. കൃഷി കുറഞ്ഞു. ഉത്പാദനം ഇടിഞ്ഞു. പ്രതിരോധന മേഖലയില്‍ പ്രശ്നങ്ങളും പ്രതിസന്ധികളും മാത്രമാണ്‌.
എകെ 47നെ ക്കുറിച്ച്‌ നരേന്ദ്രമോദി പറഞ്ഞത്‌ ആന്റണിയെ വേദനിപ്പിച്ചത്രെ. യഥാര്‍ത്ഥ ദേശസ്നേഹികള്‍ ഇതു പറയില്ലത്രെ. ഭീകരര്‍ വെടിയുയര്‍ത്തുന്ന ആയുധമാണ്‌ നരേന്ദ്രമോദി ചൂണ്ടിക്കാട്ടിയത്‌. ഭീകരരെ തുരത്താന്‍ പ്രതിരോധമന്ത്രി അറച്ചുനില്‍ക്കുന്നു. അതിനെ പ്രതീകാത്മകമായാണ്‌ ആന്റണിയെ പരാമര്‍ശിച്ചത്‌. അരാജകത്വം സൃഷ്ടിക്കാന്‍ കച്ചകെട്ടിയിറങ്ങിയ അരവിന്ദ്‌ കെജ്‌രിവാള്‍ ആണ്‌ മറ്റൊരു എകെ. 'മൂന്ന്‌ എകെ' എന്ന മോദിയുടെ ഉപമ യഥാര്‍ത്ഥ ദേശസ്നേഹിയുടേത്‌ അല്ലപോലും. എന്നാല്‍ നരേന്ദ്രമോദിയെ വെട്ടിനുറുക്കുമെന്ന്‌ പറഞ്ഞത്‌ ആന്റണിക്ക്‌ യഥാര്‍ത്ഥ ദേശസ്നേഹവും.
ലോകാവസാനം വരുന്നു. ജീവനില്‍ കൊതിയുള്ളവരെല്ലാം എന്നെ വന്ന്‌ വളഞ്ഞോളിന്‍ എന്ന മൂഷിക ന്യായമാണല്ലോ ആന്റണി പറയുന്നത്‌. യഥാര്‍ത്ഥത്തില്‍ ദുരന്തം വീണ്ടും യുപിഎ അധികാരത്തില്‍ എത്തുന്നതാണ്‌. ഇന്ത്യന്‍ ജനത അത്‌ തിരിച്ചറിഞ്ഞു. ആന്റണിക്കും ബോധ്യമായതാണ്‌. അതുകൊണ്ടാണല്ലോ ഓര്‍ക്കാതെയാണെങ്കിലും ആന്റണി ഒതുക്കിവച്ച രഹസ്യം പരസ്യമായത്‌. "1977 ലെ സമാന സാഹചര്യമാണ്‌ ഇന്നുള്ളത്‌" എന്നാണ്‌ ആന്റണി പറഞ്ഞത്‌. 77ലെ തെരഞ്ഞെടുപ്പില്‍ എന്താണ്‌ സംഭവിച്ചത്‌. കോണ്‍ഗ്രസിനെ തൂത്തെറിയുകയായിരുന്നല്ലോ. രാജ്യമാകെ കോണ്‍ഗ്രസിനെതിരെ വിധിയെഴുതി. പിടിച്ചുനിന്നത്‌ കേരളത്തില്‍ മാത്രം. കേരളത്തില്‍ ജയിക്കുമെന്ന അവകാശവാദത്തോടൊപ്പം ഇന്ത്യയില്‍ ആകെ തോക്കുമെന്ന സത്യമാണ്‌ ആന്റണി പറഞ്ഞത്‌.
നാലുളുടെ മുന്നില്‍വയ്ക്കാനുള്ള ഒരു നേതാവുപോലും ഇന്ന്‌ കോണ്‍ഗ്രസിനില്ല. ആന്റണി നല്ലവനെന്ന്‌ പേരുണ്ടായ ഒരു കാലമുണ്ടായിരുന്നു. പഞ്ചസാരയില്‍ ഉറുമ്പുവന്നു എന്നുകേട്ടപ്പോള്‍ കേന്ദ്രമന്ത്രിസ്ഥാനം രാജിവച്ചിറങ്ങിയ ആന്റണി എവിടെപ്പോയി? ആന്റണി ഉള്‍പ്പെട്ട കേന്ദ്രമന്ത്രിസഭയുടെ കാലത്താണ്‌ രാജ്യത്തിന്‌ നാണക്കേടുണ്ടായ 5.5 ലക്ഷം കോടിയുടെ കുംഭകോണമുണ്ടായത്‌. ലാല്‍ബഹദൂര്‍ ശാസ്ത്രിയുടെ ധാര്‍മ്മികബോധം സ്മരിക്കുന്ന ആളാണല്ലോ ആന്റണി. അരിയല്ലൂരില്‍ തീവണ്ടി മറഞ്ഞപ്പോള്‍ മന്ത്രിസ്ഥാനം രാജിവച്ച ധാര്‍മ്മികതയായിരുന്നു ശാസ്ത്രിക്ക്‌. ആന്റണിയോ? യുദ്ധക്കപ്പല്‍ മുങ്ങി. സൈനികര്‍ മരിച്ചു. ജനങ്ങള്‍ കാതോര്‍ത്തു ആന്റണിയുടെ രാജിവാര്‍ത്ത. കേട്ടില്ല. മാസമൊന്നുകഴിഞ്ഞില്ല. ആയിരം കോടിയുടെ യുദ്ധവിമാനം തകര്‍ന്നുവീണു. ചേര്‍ത്തലക്കാരനായ സൈനികനടക്കം കൊല്ലപ്പെട്ടു. യഥാര്‍ത്ഥ ദേശീയവാദിയായ ആന്റണി നടുങ്ങിയില്ല. ധാര്‍മ്മികത അങ്ങാടിമരുന്നോ പച്ചമരുന്നോ? ആര്‍ക്കറിയാം. എന്നിട്ടും ഭൂരിപക്ഷം കിട്ടില്ല. പക്ഷേ ഭരിക്കുമെന്ന്‌. സ്വപ്നലോകത്തില്‍ എന്തിന്‌ അര്‍ത്ഥരാജ്യം.
കെ. കുഞ്ഞിക്കണ്ണന്‍

</TEXT>
</DOC>