<DOC>
<DOCNO>114100831160.utf8</DOCNO>
<TEXT>


           ചീഫ് ഫോറസ്റ്റ് കണ്‍സര്‍വേറ്ററാകാന്‍ ചരടുവലി ശക്തം    

Wednesday 8 October 2014 10:44 pm IST

        കോഴിക്കോട്: വനം വകുപ്പിന്റെ തലവനാകാന്‍ അണിയറയില്‍ ചരടുവലി തകൃതിയില്‍. പ്രിന്‍സിപ്പല്‍ ചീഫ് ഫോറസ്റ്റ് കണ്‍സര്‍വേറ്റര്‍ (പിസിസിഎഫ്) തസ്തിക ലക്ഷ്യമിട്ടാണ് രാഷ്ട്രീയക്കാരും ഉന്നതോദ്യോഗസ്ഥരും നീക്കം തുടങ്ങിയത്. നിലവിലെ പിസിസിഎഫ് വി. ഗോപിനാഥന്‍ അടുത്തമാസം 30നാണ് വിരമിക്കുന്നത്.

പ്രിന്‍സിപ്പല്‍ ചീഫ് കണ്‍സര്‍വേറ്റര്‍ (സോഷ്യല്‍ ഫോറസ്റ്ററി) ഡോ. ബി.എസ്. കോറി, ഫോറസ്റ്റ് പ്രിന്‍സിപ്പല്‍ ചീഫ് കണ്‍സര്‍വേറ്റര്‍(ഡവലപ്‌മെന്റ്) ഡോ. എസ്. സി. ജോഷി, ഫോറസ്റ്റ് പ്രിന്‍സിപ്പല്‍ ചീഫ് കണ്‍സര്‍വേറ്റര്‍ (വൈല്‍ഡ് ലൈഫ്), ജി. ഹരികുമാര്‍ എന്നിവരെല്ലാം പിസിസിഎഫ് ആകാന്‍ യോഗ്യതയുള്ളവരാണ്. ഇതില്‍ ജോഷി ദല്‍ഹി സ്വദേശിയാണ്. ഹരികുമാര്‍ മലയാളിയും കോറി അര്‍ദ്ധമലയാളിയുമാണ്. യോഗ്യതാ ക്രമത്തില്‍ ബിഎസ്. കോറി രണ്ടാമനാണ്. മലയാളിയെന്ന പരിഗണനയില്‍ ജി. ഹരികുമാറിന് വേണ്ടിയും വാദിക്കുന്നവരുണ്ട്. ഉത്തരേന്ത്യന്‍ ലോബി ജോഷിക്ക് വേണ്ടി പിടി മുറുക്കിയിട്ടുണ്ട്.

ആരെ പിന്തുണക്കണമെന്ന കാര്യത്തില്‍ ഭരണകക്ഷിയില്‍പ്പെട്ടവരും രണ്ടു ചേരിയിലാണ്. പിസിസിഎഫ് പരിഗണനയില്‍ ഒടുവില്‍ നിര്‍ണ്ണായകമാവുക രാഷ്ട്രീയ തീരുമാനമാകുമെന്നുറപ്പാണ്. അതുകൊണ്ട് തന്നെ രാഷ്ട്രീയക്കാരെ സ്വാധീനിക്കാനുള്ള ശ്രമത്തിലാണ് ഉദ്യോഗസ്ഥ ലോബി. സെലക്ഷന്‍ കമ്മിറ്റി തീരുമാനവും ഇക്കാര്യത്തില്‍ പ്രധാനമാകും. നവംബര്‍ ആദ്യവാരത്തിലാണ് ഇത് ചേരുക. കാര്യമായ പ്രവര്‍ത്തനമൊന്നും നടക്കാത്ത വനം വകുപ്പിലിപ്പോള്‍ അടുത്ത പിസിസിഎഫിനു വേണ്ടിയാണെങ്കിലും ചലിച്ചു തുടങ്ങിയെന്നതാണ് ശ്രദ്ധേയം.
    
</TEXT>
</DOC>