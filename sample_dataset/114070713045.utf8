<DOC>
<DOCNO>114070713045.utf8</DOCNO>
<TEXT>


           ദാരിദ്ര്യ രേഖ: യുപിഎയുടെ കാലത്തെ റിപ്പോര്‍ട്ട് കേന്ദ്രം പരിഗണിക്കില്ല    

Monday 7 July 2014 11:03 pm IST

        ന്യൂദല്‍ഹി: ദാരിദ്ര്യരേഖയ്ക്ക് പുതു മാനദണ്ഡം നിശ്ചയിച്ച് സമര്‍പ്പിച്ച രംഗരാജന്‍ സമിതി റിപ്പോര്‍ട്ട് കേന്ദ്രസര്‍ക്കാര്‍ തള്ളിയതായി സൂചന. യുപിഎ സര്‍ക്കാരിന്റെ കാലത്ത് രൂപീകരിച്ച സമിതിയുടെ റിപ്പോര്‍ട്ട് സ്വീകരിക്കാനാവില്ലെന്ന കാഴ്ചപ്പാടാണ് മന്ത്രിസഭാംഗങ്ങള്‍ക്ക്. ദാരിദ്ര്യം സംബന്ധിച്ച് സമിതി തയ്യാറാക്കിയ കണക്കുകള്‍ തെറ്റായ ദിശയിലുള്ളതാണെന്നും വിഷയം ഉചിതസമയത്ത് ഉന്നയിക്കുമെന്നും കേന്ദ്രമന്ത്രി ഉമാഭാരതി പറഞ്ഞു.
ഗ്രാമപ്രദേശങ്ങളില്‍ മാസം 972 രൂപയും നഗരങ്ങളില്‍ 1407 രൂപയും ചെലവിടാന്‍ ശേഷിയുള്ളവര്‍ ദാരിദ്ര്യരേഖയ്ക്ക് മുകളിലാണെന്നാണ് മുന്‍ റിസര്‍വ് ബാങ്ക് ഗവര്‍ണ്ണറായ സി. രംഗരാജന്‍ സമര്‍പ്പിച്ച റിപ്പോര്‍ട്ടില്‍ പറയുന്നത്. പ്രതിദിനം യഥാക്രമം 32ഉം 47ഉം വീതം. കഴിഞ്ഞ മാസം അവസാനം കേന്ദ്രസര്‍ക്കാരിന് സമര്‍പ്പിച്ച റിപ്പോര്‍ട്ട് സര്‍ക്കാര്‍ മാറ്റിവെച്ചിരിക്കുകയാണ്. സമിതിയുടെ ശുപാര്‍ശകള്‍ തല്‍ക്കാലം പരിഗണിക്കുന്നില്ലെന്നാണ് അറിയുന്നത്. 
ഗ്രാമങ്ങളില്‍ 27 രൂപയും നഗരങ്ങളില്‍ 33 രൂപയും പ്രതിദിനം സമ്പാദിക്കുന്നവരെ ദാരിദ്ര്യരേഖാ പട്ടികയില്‍ നിന്നും ഒഴിവാക്കണമെന്ന സുരേഷ് ടെണ്ടുല്‍ക്കര്‍ സമിതി റിപ്പോര്‍ട്ട് വലിയ വിമര്‍ശന വിധേയമായപ്പോഴാണ് യുപിഎ സര്‍ക്കാര്‍ രംഗരാജന്‍ സമിതിയെ നിയോഗിച്ചത്. എന്നാല്‍ 2011 - 12ല്‍ ടെണ്ടുല്‍ക്കര്‍ സമിതിയുടെ റിപ്പോര്‍ട്ടില്‍ വലിയ മാറ്റങ്ങള്‍ വരുത്താതെയാണ് രംഗരാജന്‍ സമിതിയും റിപ്പോര്‍ട്ട് തയ്യാറാക്കിയതെന്നാണ് വിവരം. ടെണ്ടുല്‍ക്കര്‍ സമിതി കണ്ടെത്തിയതു പ്രകാരം രാജ്യത്ത് 21.9 ശതമാനം പേര്‍ മാത്രമാണ് ദാരിദ്ര്യരേഖയ്ക്ക് താഴെ ഉണ്ടായിരുന്നത്. എന്നാല്‍ രംഗരാജന്‍ സമിതി പറയുന്നത് 29.5 ശതമാനം പേരാണ് ദാരിദ്ര്യരേഖയ്ക്ക് താഴെ ജീവിക്കുന്നതെന്നാണ്. 
മാസം 816 രൂപ വരുമാനമുള്ള ഗ്രാമീണരും 1000 രൂപ സമ്പാദിക്കുന്ന നഗരവാസികളും ദാരിദ്ര്യരേഖയ്ക്ക് മുകളിലാണെന്നായിരുന്നു ടെണ്ടുല്‍ക്കര്‍ സമിതി റിപ്പോര്‍ട്ട്. 
ദാരിദ്ര്യരേഖയെ ബന്ധപ്പെടുത്തിയുള്ള സാമൂഹ്യസുരക്ഷാ പദ്ധതികള്‍ നടപ്പാക്കുന്നത് അവസാനിപ്പിക്കണമെന്ന നിര്‍ദ്ദേശവും  രംഗരാജന്‍ സമിതി റിപ്പോര്‍ട്ടിലുണ്ടെന്നാണ് സൂചന. മുന്‍പ്രധാനമന്ത്രിയുടെ സാമ്പത്തിക ഉപദേശകസമിതി തലവനായിരുന്ന രംഗരാജനെ അദ്ധ്യക്ഷനാക്കി സമിതി രൂപീകരിച്ചത് തന്നെ യുപിഎ സര്‍ക്കാരിന്റെ വികലമായ നയങ്ങളെ മറച്ചുവയ്ക്കുന്നതിനു വേണ്ടിയായിരുന്നു.
സ്വന്തം ലേഖകന്‍

</TEXT>
</DOC>