<DOC>
<DOCNO>114101533007.utf8</DOCNO>
<TEXT>


           നടപ്പാക്കാത്ത നാല് പ്രോജക്ടുകള്‍ 7460.91 ഹെക്ടര്‍ ഭൂമി കെഎസ്ഇബി കൈവശം വച്ചിരുന്നത് നാല്‍പ്പത്തിമൂന്നു വര്‍ഷം    

Wednesday 15 October 2014 11:18 pm IST

        തിരുവനന്തപുരം: സംസ്ഥാനത്തെ ആദിവാസികളെ അടക്കം ഭൂരഹിതരാക്കിക്കൊണ്ട് 7460.91 ഹെക്ടര്‍ ഭൂമി കെഎസ്ഇബി കൈവശം വച്ചിരുന്നത് നാല്‍പ്പത്തിമൂന്നു വര്‍ഷം. പവര്‍ പ്രോജക്ടുകള്‍ക്കായി 1971നു മുമ്പ് റവന്യൂ വകുപ്പില്‍ നിന്നുമാണ് സ്ഥലം ഏറ്റെടുത്തത്. എന്നാല്‍ പിന്നീട് ഒരു പ്രോജക്ടു പോലും ഈ സ്ഥലങ്ങളില്‍ കെഎസ്ഇബി നടപ്പാക്കിയില്ല. പ്രോജക്ട് നടപ്പാക്കുന്നതിനായി വിട്ടുനല്‍കിയ ഭൂമി തിരിച്ചെടുക്കാന്‍ റവന്യൂവകുപ്പ് നടപടി ആരംഭിച്ചു കഴിഞ്ഞു.
രണ്ടുദിവസമായി തലസ്ഥാനത്ത് മുഖ്യമന്ത്രിയും റവന്യൂമന്ത്രിയും വിളിച്ചുചേര്‍ത്ത റിലേ മീറ്റിങുകള്‍ക്കൊടുവിലാണ് തീരുമാനം. സ്ഥലം ഏറ്റെടുക്കുന്നതിനാവശ്യമായ നടപടികള്‍ എടുക്കുന്നതിനു മുമ്പ് പ്രോജക്ടുകള്‍ക്കായി നല്‍കിയ സ്ഥലങ്ങളില്‍ എത്ര സ്ഥലം ഉപയോഗിച്ചിട്ടുണ്ടെന്നു കണ്ടെത്തണം. ഇതിനായി പ്രത്യേകം ഓഫീസറെ നിയമിച്ചു. ഈ ഓഫീസര്‍ നല്‍കുന്ന റിപ്പോര്‍ട്ടിന്റെ അടിസ്ഥാനത്തിലായിരിക്കും ഭൂമിയുടെ വിനിയോഗം ക്രമപ്പെടുത്തുന്നത്. എന്നാല്‍ 1977നു മുമ്പ് കെഎസ്ഇബിക്കു നല്‍കിയ ഭൂമിയില്‍ കയ്യേറ്റവും കുടികിടപ്പും നടത്തിയ കുടുംബങ്ങള്‍ നിരവധിയാണ്. ഇതില്‍ ആദിവാസികളും ഉള്‍പ്പെടും. സംസ്ഥാനത്തെ നാലു ജില്ലകളിലായാണ് കെഎസ്ഇബിക്ക് പ്രോജക്ട് നടപ്പാക്കാന്‍ ഭൂമിനല്‍കിയത്. തിരുവനന്തപുരം, തൃശ്ശൂര്‍, ഇടുക്കി, പത്തനംതിട്ട എന്നിവിടങ്ങളിലെ മൂന്നു താലൂക്കുകളിലായി ഒമ്പതു വില്ലേജുകളില്‍ പെടുന്ന സ്ഥലമാണ് നല്‍കിയത്. നാലു പ്രോജക്ടുകള്‍ നടപ്പാക്കാനായിരുന്നു ലക്ഷ്യം. അന്നു കെഎസ്ഇബി ഉദ്ദേശിച്ച പ്രോജക്ടുകള്‍ നടപ്പാക്കിയിരുന്നുവെങ്കില്‍ കേരളത്തില്‍ വൈദ്യുതി ക്ഷാമം രൂക്ഷമാകില്ലായിരുന്നുവെന്ന് റവന്യൂവകുപ്പധികൃതര്‍ ജന്മഭൂമിയോടു പറഞ്ഞു.
ഉപേക്ഷിക്കപ്പെട്ട പദ്ധതി പ്രദേശങ്ങള്‍ എന്ന പേരിലാണ് ഈ ഭൂമികള്‍ റവന്യൂവകുപ്പ് തിരിച്ചെടുക്കുന്നത്. എന്നാല്‍, കെഎസ്ഇബിക്കു നല്‍കിയ സ്ഥലങ്ങളില്‍ പ്രോജക്ടുകള്‍ നടക്കാതെ വന്നതോടെ കയ്യേറ്റങ്ങള്‍ വ്യാപകമായി. നിലവില്‍ ഈ ഭൂമിയില്‍ താമസിക്കുന്നവര്‍ക്ക് അവകാശം നല്‍കുന്നതിനുള്ള തയ്യാറെടുപ്പിലാണ് വകുപ്പ്. അതിനായുള്ള ശ്രമങ്ങള്‍ക്കായി കേന്ദ്രസര്‍ക്കാരിനെ സമീപിക്കാനും തീരുമാനിച്ചിട്ടുണ്ട്. തലചായ്ക്കാനിടം വേണമെന്ന ആവശ്യവുമായി ആദിവാസികള്‍ നടത്തുന്ന നില്‍പ്പുസമരം ഇപ്പോഴും തുടരുന്നു. കുടില്‍കെട്ടി സമരം ഒത്തുതീര്‍പ്പാക്കിയ ആന്റണിസര്‍ക്കാര്‍ പ്രഖ്യാപിച്ച പാക്കേജ് പോലും നടപ്പാക്കിയിട്ടില്ല. ചെങ്ങറസമരവും ഭൂമിക്കുവേണ്ടിയുള്ളതായിരുന്നു. ഒരുസെന്റ് ഭൂമിപോലും സ്വന്തമായില്ലാത്ത പട്ടികജാതി പട്ടികവര്‍ഗ വിഭാഗങ്ങളെ തെരുവില്‍ നിര്‍ത്തുമ്പോള്‍ സര്‍ക്കാര്‍ വകുപ്പായ കെഎസ്ഇബി കൈവശം വച്ച് നശിപ്പിച്ചത് 7460.91 ഹെക്ടര്‍ഭൂമിയാണ്.
    
</TEXT>
</DOC>