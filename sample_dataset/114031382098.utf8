<DOC>
<DOCNO>114031382098.utf8</DOCNO>
<TEXT>


           അണികള്‍ അംഗത്വം പുതുക്കുന്നില്ല    

Thursday 13 March 2014 6:51 pm IST

        ആലപ്പുഴ: വിഭാഗീയതയിലും നേതൃത്വത്തിന്റെ തന്‍പ്രമാണിത്തത്തിലും പ്രതിഷേധിച്ച്‌ അണികള്‍ അംഗത്വം പുതുക്കാന്‍ തയാറാകാത്തത്‌ സിപിഎമ്മിന്‌ പുതിയ പാരയായി. പാര്‍ട്ടിയുടെ ശക്തികേന്ദ്രമായ കുട്ടനാട്ടിലടക്കം പ്രായമേറിയ സഖാക്കളാണ്‌ അംഗത്വം പുതുക്കാന്‍ വിമുഖത കാണിക്കുന്നത്‌. 'വിഎസ്‌' ഫാക്ടറും ഇതിന്റെ പ്രധാന കാരണങ്ങളിലൊന്നാണ്‌.
സ്വാധീന മേഖലകളില്‍ നിന്നു പോലും പ്രവര്‍ത്തകര്‍ കൊഴിഞ്ഞുപോകുകയാണ്‌. വിഎസ്‌ പക്ഷക്കാര്‍ മാത്രമല്ല പലയിടത്തും വിഭാഗീയതയ്ക്ക്‌ അതീതമായി പ്രവര്‍ത്തിച്ചിരുന്നവരും അംഗത്വം പുതുക്കുന്നില്ല. മാര്‍ച്ച്‌ മാസത്തിലാണ്‌ അംഗത്വ സ്ക്രൂട്ടിണി യോഗങ്ങള്‍. ഇത്തവണ തെരഞ്ഞെടുപ്പ്‌ കണക്കിലെടുത്ത്‌ നേരത്തെ സ്ക്രൂട്ടിണി യോഗങ്ങള്‍ ആരംഭിച്ചിരുന്നു. സാമുദായിക സംഘടനകളിലേക്കും മറ്റു പാര്‍ട്ടികളിലേക്കും അണികള്‍ ചേക്കേറുന്നത്‌ തടയാന്‍ പ്രാദേശിക നേതൃത്വം പരാജയപ്പെട്ടു. പ്രാദേശിക നേതാക്കളുടെ അഴിമതിയും സ്വഭാവദൂഷ്യവുമാണ്‌ കൊഴിഞ്ഞുപോക്കിനുള്ള പ്രധാന കാരണം. മേല്‍ഘടകങ്ങള്‍ക്ക്‌ നല്‍കുന്ന പരാതികള്‍ പലപ്പോഴും ഗ്രൂപ്പിന്റെ പേരില്‍ അവഗണിക്കപ്പെടുന്നു.
സ്ക്രൂട്ടിണി യോഗങ്ങള്‍ നേതാക്കള്‍ക്കെതിരായ അഴിമതി ആരോപണ വേദികളായി. അംഗത്വം പുതുക്കാതെ സ്ക്രൂട്ടിണി യോഗങ്ങളില്‍ നിന്നും അണികള്‍ കൂട്ടത്തോടെ ഇറങ്ങിപ്പോയ സംഭവങ്ങളും ഉണ്ടായി. സാമുദായിക സംഘടനകളില്‍ പ്രവര്‍ത്തിക്കരുതെന്ന നിലപാടും കൊഴിഞ്ഞുപോക്കിനിടയാക്കിയിട്ടുണ്ട്‌.
മാതാ അമൃതാനന്ദമയി ദേവിയെ പാര്‍ട്ടി ചാനല്‍ അധിക്ഷേപിക്കുന്നതില്‍ പ്രതിഷേധിച്ച്‌ തീരപ്രദേശങ്ങളിലടക്കം പാര്‍ട്ടി പ്രവര്‍ത്തനങ്ങളില്‍ സജീവമായിരുന്നവര്‍ പിന്‍വലിഞ്ഞിട്ടുണ്ട്‌. ഈ സാഹചര്യത്തില്‍ സ്ക്രൂട്ടിണി യോഗങ്ങളില്‍ മാനദണ്ഡങ്ങളില്‍ ഇളവ്‌ വരുത്തിവരെ അംഗത്വം നിലനിര്‍ത്തുകയാണ്‌. മുസ്ലിം മതതീവ്രവാദ സംഘടനകളില്‍ രഹസ്യമായി പ്രവര്‍ത്തിക്കുന്നവര്‍ക്ക്‌ അംഗത്വം പുതുക്കി നല്‍കേണ്ടെന്ന മുന്‍ നിലപാടുകളിലും വെള്ളംചേര്‍ത്തുകഴിഞ്ഞു.
പി. ശിവപ്രസാദ്‌

</TEXT>
</DOC>