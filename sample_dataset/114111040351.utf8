<DOC>
<DOCNO>114111040351.utf8</DOCNO>
<TEXT>


           പോലീസുകാര്‍ കയ്യേറിയ കടമുറിക്ക് ഏഴു വര്‍ഷത്തെ വാടക നല്‍കണമെന്ന് മനുഷ്യാവകാശ കമ്മീഷന്‍    

Monday 10 November 2014 10:46 pm IST

        ആലപ്പുഴ: ഏഴ് വര്‍ഷം മുമ്പ് പോലീസ് കയ്യേറിയ കടമുറിക്ക് ന്യായമായ വാടക നല്‍കാന്‍ സംസ്ഥാന മനുഷ്യാവകാശ കമ്മീഷന്‍ അംഗം ആര്‍. നടരാജന്‍ ആലപ്പുഴ ജില്ലാ പോലീസ് മേധാവിക്ക് നിര്‍ദ്ദേശം നല്‍കി.

2007-08 കാലയളവില്‍ മാവേലിക്കര കുറത്തികാട് പോലീസ് സ്‌റ്റേഷന്‍ അധികൃതരാണ് വെട്ടിയാര്‍ മേഖലയിലുണ്ടായ രാഷ്ട്രീയ സംഘട്ടനത്തെ തുടര്‍ന്ന് ക്രമസമാധാനം ഉറപ്പുവരുത്താനായി വെട്ടിയാറില്‍ പോലീസ് പിക്കറ്റിങ് ഏര്‍പ്പാടുത്തിയത്. അന്നത്തെ കുറത്തിക്കാട് എസ്‌ഐ: ഷംസുദ്ദീന്റെ വാക്കാലുള്ള ആവശ്യപ്രകാരം വെട്ടിയാര്‍ കുറ്റിയില്‍ വീട്ടില്‍ കെ.എസ്. മാത്യൂ തന്റെ കടമുറി പോലീസുകാര്‍ക്ക് ഇരിക്കാന്‍ വിട്ടുനല്‍കി. പോലീസുകാര്‍ മാറാത്തതിനെ തുടര്‍ന്ന് മാസം 1000 രൂപ വാടക നല്‍കണമെന്ന് ആവശ്യപ്പെട്ടതിന്റെ അടിസ്ഥാനത്തില്‍ എസ്‌ഐ വാടക നല്‍കാമെന്ന് സമ്മതിച്ചതായി മാത്യൂ കമ്മീഷനില്‍ സമര്‍പ്പിച്ച പരാതിയില്‍ പറയുന്നു. എന്നാല്‍ നാളിതുവരെ വാടക നല്‍കുകയോ കടമുറി ഒഴിഞ്ഞു നല്‍കുകയോ ചെയ്തില്ല. പോലീസുകാര്‍ ഉപയോഗിച്ച വെള്ളത്തിന് 10,000 രൂപ ജല അതോറിറ്റിയില്‍ അടച്ചതായും പരാതിയില്‍ പറയുന്നു.

കമ്മീഷന്‍ ചെങ്ങന്നൂര്‍ ഡിവൈഎസ്പിയില്‍ നിന്നും വിശദീകരണം ആവശ്യപ്പെട്ടു. സമാധാനകാംക്ഷിയായ മാത്യൂ പോലീസുകാര്‍ക്ക് മുറി വിട്ടുനല്‍കിയതാണെന്നായിരുന്നു ഡിവൈഎസ്പിയുടെ വാദം. വാടകക്കരാര്‍ ഇല്ലാത്തതിനാല്‍ വാടക നല്‍കാന്‍ നിര്‍ദ്ദേശിക്കാനാവില്ലെങ്കിലും പരാതിക്കാരന് വാടക ലഭിക്കാന്‍ അര്‍ഹതയുണ്ടെന്ന് കമ്മീഷന്‍ അംഗം ആര്‍. നടരാജന്‍ ഉത്തരവില്‍ നിരീക്ഷിച്ചു.
    
</TEXT>
</DOC>