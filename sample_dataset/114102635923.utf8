<DOC>
<DOCNO>114102635923.utf8</DOCNO>
<TEXT>


           ക്ഷേത്രഭൂമി കൈയേറി മത്സ്യമാര്‍ക്കറ്റുകള്‍ സ്ഥാപിക്കാന്‍ വ്യാപകശ്രമം    

Sunday 26 October 2014 9:04 pm IST

        കോട്ടയം: ജില്ലയിലെ വിവിധ ക്ഷേത്രങ്ങളുടെ ഭൂമി കൈയേറി  മത്സ്യ, മാംസ വില്‍പന ശാലകള്‍ തുടങ്ങുന്നതിനുള്ള ശ്രമം നടക്കുന്നതായി വ്യാപക പരാതി. മുണ്ടക്കയം പാര്‍ത്ഥസാരഥി ക്ഷേത്രത്തിന്റെയും വൈക്കത്തിനടുത്ത് വെള്ളൂര്‍ വാമനസ്വാമി ക്ഷേത്രത്തിന്റെയും ഭൂമി കൈയേറി മത്സ്യമാര്‍ക്കറ്റ് തുടങ്ങുന്നത് സംബന്ധിച്ചാണ് ഏറ്റവും പുതിയ പരാതി.

മുണ്ടക്കയം പാര്‍ത്ഥസാരഥി ക്ഷേത്രത്തിന് ഉണ്ടായിരുന്ന പതിമൂന്ന് ഏക്കര്‍ ഭൂമിയില്‍ പത്തേക്കറും അന്യാധീനപ്പെട്ട നിലയിലാണ്. വാമനസ്വാമി ക്ഷേത്രത്തിലാണെങ്കില്‍ ക്ഷേത്രമിരുപ്പ് പുരയിടത്തിന്റെ വിസ്തീര്‍ണ്ണം മുന്നേക്കര്‍ പതിമൂന്ന് സെന്റ് ആണ് റവന്യൂ രേഖകളില്‍ കാണുന്നതെങ്കിലും ഇപ്പോള്‍ ഏതാണ്ട് ഒരേക്കര്‍ സ്ഥലം മാത്രമേ ക്ഷേത്രത്തിന് ഉള്ളു. രണ്ട് ക്ഷേത്രങ്ങളും നഷ്ടപ്പെട്ട ഭൂമി വീണ്ടെടുക്കുന്നതിനുള്ള നിയമ നടപടികള്‍ നടത്തിവരികയാണ്. ഇതിനിടയിലാണ് മുണ്ടക്കയം, വെള്ളൂര്‍  ഗ്രാമപഞ്ചായത്തുകള്‍ വിവാദ സ്ഥലങ്ങളില്‍ മത്സ്യമാര്‍ക്കറ്റ് തുടങ്ങുന്നതിന് നീക്കം ആരംഭിച്ചത്.

വെള്ളൂര്‍ വാമനസ്വാമി ക്ഷേത്രത്തിന്റെ പടിഞ്ഞാറേ നടയില്‍ തന്നെയാണ് മീന്‍ചന്ത സ്ഥാപിക്കാന്‍ പഞ്ചായത്ത് ശ്രമം ആരംഭിച്ചത്. ക്ഷേത്രാചാരങ്ങള്‍ക്ക് വിഘാതമാകുന്ന തരത്തിലും ക്ഷേത്രത്തോട് ചേര്‍ന്ന് കിടക്കുന്നതും ക്ഷേത്രമിരുപ്പ് പുരയിടത്തിന്റെ ഭാഗവുമായി സ്ഥലത്ത് നിര്‍മ്മാണ പ്രവര്‍ത്തനങ്ങള്‍ നടത്തെരുതെന്നാവശ്യപ്പെട്ട് ക്ഷേത്രഭരണസമിതിയും ഭക്തജനങ്ങളും രംഗത്ത് എത്തിയിട്ടുണ്ട്.

ക്ഷേത്രഭരണസമിതി വസ്തു അളന്നു കിട്ടുന്നതിനായി പാലാ ആര്‍ഡിഒക്ക് നല്‍കിയിട്ടുള്ള പരാതിയില്‍ തീര്‍പ്പാകുന്നതുവരെ ഈ സ്ഥലത്ത് നിര്‍മ്മാണ പ്രവര്‍ത്തനം നടത്തരുതെന്ന് ഭക്തര്‍ ആവശ്യപ്പെട്ടിട്ടുണ്ട്. ക്ഷേത്രങ്ങള്‍ക്ക് സമീപം ക്ഷേത്രത്തിലേക്കുള്ള വഴിയരികില്‍ മത്സ്യമാര്‍ക്കറ്റുകളും മാംസവില്‍പനശാലകളും ഉയരുന്നതോടെ ഭക്തര്‍ ഇവയില്‍ നിന്നുള്ള മാലിന്യത്തില്‍ ചവിട്ടി കടന്ന് ക്ഷേത്രത്തില്‍  പ്രവേശിക്കേണ്ടിവരും.
ഇതിന് പുറമേ ഇവിടങ്ങളില്‍ നിന്നുള്ള മത്സ്യമാംസാവശിഷ്ടങ്ങള്‍ കാക്കകളും നായകളും മറ്റും ക്ഷേത്രപരിസരത്ത് കൊണ്ടിടാന്‍ ഇടയായേക്കാമെന്ന് ഭക്തര്‍ ചൂണ്ടിക്കാണിക്കുന്നു.
അതേ സമയം മുണ്ടക്കയം പാര്‍ത്ഥസാരഥിക്ഷേത്രഭൂമിലെ മീന്‍ചന്തക്കെതിരെ സമരം നടത്തുന്ന ഹൈന്ദവ സംഘടനാ നേതാക്കളെ വ്യക്തിഹത്യനടത്തി അപമാനിക്കാനുള്ള ശ്രമങ്ങളാണ് നടക്കുന്നത്.

ആരുടെയോക്കെയോ സാമ്പത്തിക സഹായം ലഭിക്കുന്നതിനുവേണ്ടിയാണ് ഹൈന്ദവ സംഘടനകള്‍ ക്ഷേത്രഭൂമി സംരക്ഷിക്കുന്നതിന് വേണ്ടി രംഗത്ത് വന്നതെന്ന ആരോപണവുമായി കാഞ്ഞിരപ്പള്ളി ബ്ലോക്ക് പഞ്ചായത്ത് പ്രസിഡന്റ് ബി. ജയചന്ദ്രനും മുണ്ടക്കയം പഞ്ചായത്ത് പ്രസിഡന്റ് സിനിമോളും കഴിഞ്ഞ ദിവസം പത്രസമ്മേളനം നടത്തിയിരുന്നു.

ഹിന്ദുസമൂഹത്തെ അപമാനിച്ച ജനപ്രതിനിധികള്‍ മാപ്പുപറയണമെന്നാവശ്യപ്പെട്ടുകൊണ്ട് ഹിന്ദുഐക്യവേദിയും രംഗത്തെത്തിയിട്ടുണ്ട്. ക്ഷേത്രഭൂമി സംരക്ഷിക്കുന്നതിനായി ഹൈന്ദവസമൂഹമൊന്നിച്ചതില്‍ വിറളിപിടിച്ചവര്‍ നടത്തുന്ന ഇത്തരം അപവാദ പ്രചാരണങ്ങള്‍ തികഞ്ഞ ധാര്‍ഷ്ട്യമാണെന്ന് സംസ്ഥാന ജനറല്‍ സെക്രട്ടറി ഇ. എസ്. ബിജു പത്രസമ്മേളനത്തില്‍ പറഞ്ഞു. ഭക്തജനങ്ങളുടെ സമാധാനപരമായ പ്രതിഷേധത്തെ വിലകുറച്ചു കാണുന്ന പഞ്ചായത്ത് ഭരണസമിതിയുടെ ഹിന്ദുവിരുദ്ധ നടപടി എന്തുവിലകൊടുത്തും നേരിടുമെന്നും ഇ.എസ്. ബിജു മുന്നറിയിപ്പ് നല്‍കി.
    
</TEXT>
</DOC>