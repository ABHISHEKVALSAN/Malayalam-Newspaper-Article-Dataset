<DOC>
<DOCNO>114022177675.utf8</DOCNO>
<TEXT>


           മോശം പെരുമാറ്റം: കേരള സ്‌ട്രൈക്കേഴ്‌സ് താരങ്ങളെ വിമാനത്തില്‍ നിന്നും ഇറക്കിവിട്ടു    

Friday 21 February 2014 3:10 pm IST

നെടുമ്പാശേരി: എയര്‍ ഹോസ്റ്റസിനോട് മോശമായി പെരുമാറിയെന്ന പരാതിയെ തുടര്‍ന്ന് സിസിഎല്‍ ടീമായ കേരള സ്‌ട്രൈക്കേഴ്‌സ് താരങ്ങളെ വിമാനത്തില്‍ നിന്നും ഇറക്കിവിട്ടു.

നെടുമ്പാശേരി വിമാനത്താവളത്തിലാണ് ഉച്ചയോടെ നാടകീയ സംഭവങ്ങള്‍ ഉണ്ടായത്. കൊച്ചിയില്‍ നിന്നും ഹൈദരാബാദിലേക്ക് പുറപ്പെടാനിരുന്ന ഇന്‍ഡിഗോ വിമാനത്തിലെ എയര്‍ഹോസ്റ്റസിനോടാണ് സ്‌ട്രൈക്കേഴ്‌സ് താരങ്ങള്‍ മോശമായി പെരുമാറിയെന്ന് പരാതി ഉയര്‍ന്നത്.

വിമാനം പുറപ്പെടുന്നതിനു മുന്‍പ് സീറ്റ് ബെല്‍റ്റിന്റെയും മറ്റും ഉപയോഗം എയര്‍ഹോസ്റ്റസ് വിശദീകരിക്കുമ്പോഴായിരുന്നു സംഭവം. എയര്‍ഹോസ്റ്റസ് ഇതേക്കുറിച്ച് വിശദീകരിക്കുന്ന സമയത്ത് ചില താരങ്ങള്‍ കൈയടിക്കുകയും ബഹളം വെയ്ക്കുകയും ചെയ്യുകയായിരുന്നു.

തുടര്‍ന്ന് എയര്‍ഹോസ്റ്റസ് പൈലറ്റിനോട് പരാതിപ്പെട്ടു. മോശം പെരുമാറ്റം നടത്തിയ കളിക്കാര്‍ മാപ്പു പറയണമെന്നും അല്ലെങ്കില്‍ ഉത്തരവാദപ്പെട്ടവര്‍ മാപ്പുപറയണമെന്നുമായിരുന്നു പൈലറ്റിന്റെ നിലപാട്. എന്നാല്‍ മാപ്പുപറയാന്‍ കളിക്കാര്‍ വിസമ്മതിച്ചതോടെ പ്രശ്‌നക്കാരെ പുറത്താക്കാതെ യാത്ര തുടങ്ങാന്‍ കഴിയില്ലെന്ന് പൈലറ്റ് വ്യക്തമാക്കുകയായിരുന്നു. തുടര്‍ന്നാണ് താരങ്ങളെ ഇറക്കിവിട്ടത്.

അതേസമയം വിമാനക്കമ്പനിയുടെ ആരോപണം അടിസ്ഥാന രഹിതമാണെന്ന് ടീമിന് ഒപ്പമുള്ള സംഘാടകന്‍ അജിത് പട്ടത്ത് പ്രതികരിച്ചു. വെറും തമാശയ്ക്ക് ചെയ്ത ഒരു കാര്യത്തിന് അനാവശ്യമായ പ്രാധാന്യം നല്‍കുകയായിരുന്നുവെന്നും അദ്ദേഹം പറഞ്ഞു.

എയര്‍ഹോസ്റ്റസ് കാര്യങ്ങള്‍ വിശദീകരിച്ച ശേഷമായിരുന്നു ടീമിന് ഒപ്പമുണ്ടായിരുന്നവര്‍ കൈയടിച്ചതെന്നും അജിത് പട്ടത്ത് പറഞ്ഞു. താരങ്ങളോട് വിമാന കമ്പനി അധികൃതര്‍ മോശമായിട്ടാണ് പെരുമാറിയതെന്നും അദ്ദേഹം പറഞ്ഞു.
    
</TEXT>
</DOC>