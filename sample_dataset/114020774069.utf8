<DOC>
<DOCNO>114020774069.utf8</DOCNO>
<TEXT>


           ഫ്രഞ്ച്‌ വായ്പ സാമ്പത്തിക ഭദ്രത തകര്‍ക്കും    

Friday 7 February 2014 10:42 pm IST

        കൊച്ചി: കൊച്ചി മെട്രോ റെയിലിനുള്ള ഫ്രഞ്ച്‌ വായ്പക്ക്‌ കാണാ ചരടുകളേറെ. സംസ്ഥാനത്തിന്റെ സാമ്പത്തിക ഭദ്രതയെത്തന്നെ ഗുരുതരമായി ബാധിക്കാവുന്ന നിബന്ധനകളാണ്‌ കരാറിലുള്ളത്‌.
വായ്പയുടെ മറവില്‍ മെട്രോ നിര്‍മ്മാണത്തിന്റെ വിവിധ മേഖലകളില്‍ വിദേശ ഏജന്‍സി ഇടപെടുന്നതായാണ്‌ സൂചന. മെട്രോ കോച്ചുകള്‍ വാങ്ങുന്നതിനുള്ള കരാറിന്റെ കാര്യത്തില്‍ ഉണ്ടായ അഭിപ്രായ വ്യത്യാസവും ഇടപെടലിന്റെ ഭാഗമാണ്‌. ഡിഎംആര്‍സിയും ഇ.ശ്രീധരനും നിര്‍ദ്ദേശിച്ച കൊറിയന്‍ കമ്പനിയെ മറികടന്ന്‌ യൂറോപ്യന്‍ കമ്പനികള്‍ക്ക്‌ കരാര്‍ നല്‍കാനാണ്‌ കെഎംആര്‍എല്‍ ആലോചിക്കുന്നത്‌. 800 കോടി രൂപയുടേതാണ്‌ കരാര്‍. ആദ്യഘട്ടത്തില്‍ ടെണ്ടര്‍ സമര്‍പ്പിക്കാത്ത യൂറോപ്യന്‍ കമ്പനികള്‍ക്കായി വീണ്ടും ടെണ്ടര്‍ ക്ഷണിക്കാനാണ്‌ തീരുമാനം. കൊച്ചിയില്‍ മെട്രോയുടെ ഭാഗമായി നിര്‍മ്മിക്കുന്ന അനുബന്ധ വികസന പ്രവര്‍ത്തനങ്ങളിലും ഫ്രഞ്ച്‌ ഏജന്‍സിയുടെ നിദ്ദേശങ്ങള്‍ പാലിക്കേണ്ടി വരും.
പ്രധാന വിപത്ത്‌ പലിശ നിരക്കാണ്‌. ഇന്ത്യന്‍ ബാങ്കുകളുടെ പലിശ നിരക്ക്‌ ഒന്‍പതു മുതല്‍ പതിനൊന്ന്‌ ശതമാനം വരെയായിരിക്കെ ഫ്രഞ്ച്‌ വായ്പയുടെ പലിശ നിരക്ക്‌ 24 ശതമാനമാണ്‌. ആദ്യത്തെ അഞ്ച്‌ വര്‍ഷം തിരിച്ചടവ്‌ വേണ്ട. പിന്നീട്‌ 20 വര്‍ഷം കൊണ്ട്‌ വായ്പയും പലിശയും അടച്ചു തീര്‍ക്കണം. രണ്ടായിരം കോടി രൂപയോളമാണ്‌ വായ്പാത്തുക. ഇതിന്റെ പലിശ വേറെ.മെട്രോ റെയിലില്‍ നിന്ന്‌ ഈ തുക സംഭരിക്കാന്‍ സാധ്യമല്ല. വായ്പ തിരിച്ചടക്കാന്‍ ഖജനാവില്‍ നിന്ന്‌ തുക കണ്ടെത്തേണ്ടതായി വരും. 
ഇതിനു പുറമേ ജപ്പാനില്‍ നിന്നും ആസ്ട്രേലിയയില്‍ നിന്നും വായ്പക്കായുള്ള ശ്രമങ്ങള്‍ തുടരുകയാണ്‌. ഇതു കൂടിയാകുമ്പോള്‍ ഭീമമായ സാമ്പത്തിക ബാധ്യതയാണ്‌ വരിക.
വായ്പ തിരിച്ചടവ്‌ ഉറപ്പു വരുത്താനും തങ്ങളുടെ താത്പര്യം സംരക്ഷിക്കാനുമായി ഫ്രഞ്ച്‌ ഏജന്‍സി കടുത്ത നിബന്ധനകളാണ്‌ മുന്നോട്ട്‌ വക്കുന്നത്‌. മെട്രോയുടെ ടിക്കറ്റ്‌ നിരക്ക്‌ നിശ്ചയിക്കുന്നതില്‍ വരെ വിദേശ ഏജന്‍സികളുടെ തീരുമാനം നിര്‍ണ്ണായകമാകും. മെട്രോ നിര്‍മ്മാണത്തിനാവശ്യമായ 5000 കോടി ആഭ്യന്തരമായി സ്വരൂപിക്കണമെന്ന ആവശ്യം തള്ളി ഉയര്‍ന്ന പലിശക്ക്‌ വിദേശ വായ്പ എടുക്കുന്നതിനു പിന്നിലെ താത്പര്യം വ്യക്തമല്ല. ആരംഭത്തില്‍ മെട്രോ നിര്‍മ്മാണത്തിനാവശ്യമായ തുകയുടെ പകുതി കേന്ദ്ര സര്‍ക്കാര്‍ ഗ്രാന്റായി നല്‍കുമെന്നാണ്‌ വ്യകതമാക്കിയിരുന്നതെങ്കിലും പിന്നീട്‌ ഇത്‌ 20 ശതമാനമായി കുറക്കുകയായിരുന്നു. പൊതു- സ്വകാര്യ പങ്കാളിത്തത്തോടെ പദ്ധതി നടപ്പാക്കണമെന്ന നിര്‍ദ്ദേശവും നിരസിച്ച സര്‍ക്കാര്‍ ഒടുവില്‍ വിദേശ പങ്കാളിത്തത്തോടെ പദ്ധതി നടപ്പാക്കുന്നതാണ്‌ ദുരൂഹമായിട്ടുള്ളത്‌.
    
</TEXT>
</DOC>