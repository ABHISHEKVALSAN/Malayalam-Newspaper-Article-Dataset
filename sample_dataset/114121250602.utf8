<DOC>
<DOCNO>114121250602.utf8</DOCNO>
<TEXT>


           അണികളുടെ പ്രതിഷേധം;  കാവുമ്പായി സമരനായകന്റെ ഭാര്യയെ സിപിഎം ആദരിച്ചു    

Friday 12 December 2014 8:01 pm IST

        കണ്ണൂര്‍: അണികളുടെ വ്യാപക പ്രതിഷേധത്തെ തുടര്‍ന്ന് കാവുമ്പായി സമരനായകന്റെ ഭാര്യയെ സിപിഎം ആദരിച്ചു. എംസി രയരപ്പന്റെ ഭാര്യ കെ.നാരായണി ടീച്ചറെയാണ് സിപിഎം ശ്രീകണ്ഠപുരം ഏരിയാ സമ്മേളനത്തില്‍ വെച്ച് ജില്ലാ സെക്രട്ടറി പി.ജയരാന്‍ ആദരിച്ചത്. കഴിഞ്ഞ മാസം എംസിആറിന്റെ കുടുംബാംഗങ്ങളുടെ ക്ഷണപ്രകാരം ബിജെപി സംസ്ഥാന അധ്യക്ഷന്‍ വി.മുരളീധരന്‍ നാരായണി ടീച്ചറെ സന്ദര്‍ശിച്ചിരുന്നു.

സിപിഎമ്മിലെ ആരും തന്നെ സന്ദര്‍ശിക്കാറില്ലെന്നും താങ്കള്‍ വന്നതില്‍ തനിക്ക് അതിയായ സന്തോമുണ്ടെന്നുമാണ് ടീച്ചര്‍ അന്ന് മുരളീധരനോട് പറഞ്ഞത്. വര്‍ഷങ്ങളായി സിപിഎമ്മുകാര്‍ തങ്ങളുടെ കാര്യങ്ങള്‍ അന്വേഷിക്കാറില്ലെന്ന് എംസിആറിന്റെ കുടുംബാംഗങ്ങളും പറഞ്ഞിരുന്നു. നിരവധി തവണ ഏരിയാ സമ്മേളനങ്ങള്‍ നടന്നിട്ടും ഒരു തവണപോലും ടീച്ചറെ പരിപാടിയിലേക്ക് ക്ഷണിച്ചിരുന്നില്ല.

രക്തസാക്ഷികളുടെ കുടുംബങ്ങളെ പാര്‍ട്ടി പൂര്‍ണ്ണമായും അവഗണിക്കുകയായിരുന്നു. ബിജെപിയില്‍ നിന്ന് പുറത്താക്കിയവരെ പാര്‍ട്ടിയിലേക്ക് സ്വീകരിച്ചാനയിച്ചപ്പോഴുണ്ടായ പരിഗണന പോലും രക്തസാക്ഷികളുടെ പിന്‍മുറക്കാര്‍ക്ക് നല്‍കിയില്ല. കൂത്തുപറമ്പ് രക്തസാക്ഷികളെ മറന്ന് എംവിആറിനെയും സിഎംപിയെയും ഏറ്റെടുത്തതോടെ പാര്‍ട്ടി രക്തസാക്ഷികളുടെ കുടുംബങ്ങള്‍ അങ്കലാപ്പിലാണ്. നേതാക്കള്‍ ആരും വരാറില്ലെന്നും ആരും ശ്രദ്ധിക്കാറില്ലെന്നും നാരായണി ടീച്ചര്‍ പ്രതികരിച്ചത് ഈ പശ്ചാത്തലത്തിലാണ്.

അണികള്‍ക്കിടയില്‍ ശക്തമായ അതൃപ്തിയുണ്ടായപ്പോഴാണ് ഇവരെ ആദരിക്കാന്‍ പാര്‍ട്ടി നേതൃത്വം തയ്യാറായത്. എല്ലാ കാലവും പാര്‍ട്ടിയോടൊപ്പമാണെന്ന് ടീച്ചര്‍ പറഞ്ഞുവെന്നാണ് പാര്‍ട്ടി പത്രത്തില്‍ വാര്‍ത്ത വന്നത്. എന്നാല്‍ തൊണ്ണൂറ് വയസ്സായ ടീച്ചര്‍ക്ക് ആദരിക്കല്‍ ചടങ്ങ് പോലും വ്യക്തമായിരുന്നില്ലെന്നതാണ് വസ്തുത. ഡിസംബര്‍ ഒന്നിന് പയ്യന്നൂരില്‍ നടന്ന പൊതു പരിപാടിയില്‍ പതിനായിരങ്ങളെ സാക്ഷിയാക്കി എംസിആറിന്റെ മകള്‍ പുഷ്പ ബിജെപിയില്‍ അംഗത്വമെടുത്തിരുന്നു.
    
</TEXT>
</DOC>