<DOC>
<DOCNO>114060605883.utf8</DOCNO>
<TEXT>


           ആം ആദ്മിയില്‍ അടി മൂത്തു    

Friday 6 June 2014 10:09 pm IST

        ന്യൂദല്‍ഹി: കൂട്ടരാജികള്‍ക്കു പുറമേ ആം ആദ്മി പാര്‍ട്ടിയില്‍ വഴക്ക്‌ മൂര്‍ച്ഛിച്ചു.പാര്‍ട്ടിക്കുള്ളില്‍ ഗ്രൂപ്പു പോര്‌ ഉണ്ടാക്കുകയാണെന്നും പാര്‍ട്ടി മേധാവി അരവിന്ദ്‌ കേജ്‌രിവാളിനെ ലക്ഷ്യമിട്ടാണ്‌ നീങ്ങുന്നതെന്നും ആരോപിച്ച്‌ സ്ഥാപക നേതാവ്‌ മനീഷ്‌ സിസോദിയ മറ്റൊരു പ്രമുഖ സ്ഥാപക നേതാവ്‌ യോഗേന്ദ്ര യാദവിന്‌ കത്തെഴുതിയതോടെ ഉന്നതര്‍ തമ്മിലുള്ള അടി മറനീക്കി.ലോകസഭാ തെരഞ്ഞെടുപ്പിലെ കനത്ത തോല്‍വിയെത്തുടര്‍ന്നുള്ള ഉരുള്‍പൊട്ടല്‍ പാര്‍ട്ടിയുടെ അന്ത്യം കുറിക്കുമെന്ന തരത്തിലാണ്‌ കാര്യങ്ങളുടെ പോക്ക്‌.
പതിനഞ്ചു ദിവസമായി യാദവും നവീന്‍ ജെയ്ഹിന്ദും തമ്മിലുള്ള വാക്ക്‌ പോര്‌ തുടങ്ങിയിട്ട്‌. കത്തില്‍ പറയുന്നു.ഇരുവരും വ്യക്തിപരമായ യുദ്ധം തുടരുകയാണ്‌.ഇത്‌ പാര്‍ട്ടിയെ ബാധിക്കുന്നുണ്ട്‌.നവീനിനെതിരെ അച്ചടക്ക നടപടി വേണമെന്നാണ്‌ നിങ്ങളുടെ ആവശ്യം. അത്‌ നടക്കാതെ വന്നപ്പോള്‍ നിങ്ങളുടെ യുദ്ധത്തിലേക്ക്‌ കേജ്‌രിവാളിനെ വലിച്ചിഴച്ചു.പാര്‍ട്ടി ഉപദേശക സമിതിയെ കേജ്‌രിവാള്‍ അനുസരിക്കുന്നില്ലെന്നാണ്‌ നിങ്ങള്‍ പറയുന്നത്‌.നിങ്ങള്‍ കേജ്‌രിവാളിനെ പുകഴ്ത്തിയിരുന്ന കാലമുണ്ട്‌.അദ്ദേഹം നിങ്ങളെ സ്ഥാനാര്‍ഥിയാക്കുകയും ചെയ്തു.അദ്ദേഹം നിങ്ങളെ എന്നും പിന്തുണച്ചു.കത്ത്‌ തുടരുന്നു.
ദല്‍ഹി സര്‍ക്കാരിെ‍ന്‍റ പതനത്തിനു ശേഷം നടന്ന സര്‍വ്വേയില്‍ പാര്‍ട്ടിക്ക്‌ ഹരിയാനയില്‍ 23 ശതമാനം വോട്ടുകിട്ടുമെന്ന്‌ പറഞ്ഞു. എന്നാല്‍ നിങ്ങളുടെ നേതൃത്വത്തില്‍ ഹരിയാനയില്‍ വെറും മൂന്നു ശതമാനംവോട്ടാണ്‌ കിട്ടിയത്‌. ഇതിന്‌ കാരണം നല്‍കാന്‍ പറഞ്ഞപ്പോള്‍ കേജ്‌രിവാളിനെ ഏകാധിപതിയെന്നു പറഞ്ഞ്‌ ശ്രദ്ധ തിരിക്കുകയാണ്‌.ദല്‍ഹിയില്‍ മാത്രം ശ്രദ്ധിച്ചാല്‍ മതിയെന്ന്‌ കേജ്‌രിവാള്‍ പറഞ്ഞപ്പോള്‍ രാജ്യത്തെമ്പാടും തെരഞ്ഞെടുപ്പിന്‌ നില്‍ക്കണമെന്ന്‌ നിങ്ങളാണ്‌ പറഞ്ഞത്‌. യാദവിനുള്ള കത്തില്‍ സിസോദിയ പറയുന്നു.പാര്‍ട്ടി യോഗങ്ങളില്‍ വരുന്നതിനു പകരം നിങ്ങള്‍ കത്തെഴുതിക്കൊണ്ടിരിക്കുകയാണ്‌. സിസോദിയ കത്തില്‍ പറയുന്നു.
കഴിഞ്ഞ ദിവസങ്ങളില്‍ ഷാസിയ ഇല്‍മി, രാഖി ബിര്‍ള, ക്യാപ്റ്റന്‍ ഗോപിനാഥ്‌ അഞ്ജലി ദമാനിയ എന്നിവര്‍ രാജിവച്ചിരുന്നു.
    
</TEXT>
</DOC>