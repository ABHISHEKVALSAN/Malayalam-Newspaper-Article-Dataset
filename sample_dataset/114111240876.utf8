<DOC>
<DOCNO>114111240876.utf8</DOCNO>
<TEXT>


           പ്രണയവിവാഹം ചെയ്ത യുവദമ്പതികള്‍ക്ക് ജീവിതം വഴിമുട്ടുന്നു    

Wednesday 12 November 2014 10:46 pm IST

        കോഴിക്കോട്: പ്രണയിച്ച് വിവാഹം കഴിച്ച യുവദമ്പതികള്‍ക്ക് മതതീവ്രവാദികളുടെ ഭീഷണിക്ക് മുന്നില്‍ ജീവിതം വഴിമുട്ടുന്നു. ഭീഷണിയെ തുടര്‍ന്ന് സ്വന്തം വീട്ടില്‍ നിന്ന് പുറത്തിറങ്ങാന്‍ പോലും കഴിയാത്ത അവസ്ഥയിലാണ് കോഴിക്കോട് പേരാമ്പ്രക്കടുത്ത പാലേരിയിലെ ഗൗതമും പന്തിരിക്കരയിലെ അന്‍ഷിദയും.

സ്‌കൂള്‍ പഠനകാലത്താണ് ഇവര്‍ തമ്മിലുള്ളപ്രണയം ആരംഭിക്കുന്നത്. വര്‍ഷങ്ങള്‍ നീണ്ട സ്‌നേഹബന്ധം ദൃഢമാവുകയും ഗൗതമും അന്‍ഷിദയും സ്‌പെഷ്യല്‍ മാരേജ് ആക്ട് പ്രകാരം കഴിഞ്ഞമാസം എട്ടിന് വിവാഹിതരാവുകയും ചെയ്തു. കോഴിക്കോട് സ്‌പോര്‍ട്‌സ് കൗണ്‍സില്‍ ഹാളില്‍ നടന്ന ലളിതമായ ചടങ്ങിലായിരുന്നു വിവാഹം.

അന്യമതക്കാരിയായ പെണ്‍കുട്ടിയെ വിവാഹം കഴിച്ച മകനെ ഗൗതമിന്റെ മാതാപിതാക്കള്‍ മനസ് തുറന്നാണ് വീട്ടിലേക്ക് സ്വീകരിച്ചത്. പാലേരി എംഎല്‍പി സ്‌കൂളിലെ റിട്ട.പ്രധാനാധ്യാപകനായ സുധാകരന്‍ മാസ്റ്ററും അധ്യാപികയായ ഭാര്യ ജലജയും മകന്റേയും മരുമകളുടെയും സ്‌നേഹബന്ധത്തിന് മറുവാക്ക് പറഞ്ഞില്ല. അതേസമയം മകളെ കാണാനില്ലെന്ന് കാണിച്ച് അന്‍ഷിദയുടെ ബന്ധുക്കള്‍ ഹേബിയസ് കോര്‍പ്പസ് നല്കി. എന്നാല്‍ ഗൗതമിനൊപ്പം ജീവിക്കാനുള്ള അന്‍ഷിദയുടെ ആഗ്രഹത്തെ കോടതി അനുവദിക്കുകയായിരുന്നു. മതതീവ്രവാദികളുടെ ഭീഷണി ഭയന്ന് കഴിയുന്ന ഗൗതമിന് ബാംഗ്ലൂരിലെ ടെക്‌നിക്കല്‍ എഞ്ചിനീയര്‍ ജോലി നഷ്ടപ്പെട്ടിരിക്കുകയാണിപ്പോള്‍. കാസര്‍കോട് പൊയിനാച്ചിയിലെ ദന്തല്‍ കോളേജില്‍ രണ്ടാം വര്‍ഷ വിദ്യാര്‍ത്ഥിനിയായ അന്‍ഷിദയ്ക്ക് തുടര്‍പഠനവും വഴിമുട്ടി.

കഴിഞ്ഞദിവസം അര്‍ദ്ധരാത്രി സംഘടിതരായെത്തിയ തീവ്രവാദികള്‍ വീടിന് നേരെ രൂക്ഷമായ അക്രമമാണ് നടത്തിയത്. ശബ്ദംകേട്ട് പ്രദേശവാസികള്‍ എത്തിയതിനെ തുടര്‍ന്നാണ് അക്രമികള്‍ തിരിച്ചുപോയത്.
ഒരു തരത്തിലും ജീവിക്കാന്‍ അനുവദിക്കില്ലെന്ന തീവ്രവാദി സംഘത്തിന്റെ ഭീഷണിക്കും അക്രമത്തിനും മുന്നില്‍ സുധാകരന്‍ മാസ്റ്ററും കുടുംബവും വിറങ്ങലിച്ച് നില്പാണ്. എന്നാല്‍ തീവ്രവാദികളുടെ ഭീഷണിക്കെതിരെ പ്രദേശവാസികള്‍ ഒറ്റക്കെട്ടായി നില്‍ക്കുന്നത് ഈ കുടുംബത്തിന് ആത്മവിശ്വാസം പകരുന്നുണ്ട്.
    
</TEXT>
</DOC>