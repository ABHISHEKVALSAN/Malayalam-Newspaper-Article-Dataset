<DOC>
<DOCNO>114092427498.utf8</DOCNO>
<TEXT>


           ഓട്ടോ-ടാക്‌സി നിരക്കുകള്‍ വര്‍ധിപ്പിച്ചു ; ഓട്ടോറിക്ഷയ്ക്ക് മിനിമം ചാര്‍ജ് 20 രൂപ    

Wednesday 24 September 2014 7:13 pm IST

        തിരുവനന്തപുരം: ഓട്ടോ-ടാക്‌സി നിരക്കുകള്‍ വര്‍ധിപ്പിച്ചു. പുതുക്കിയ നിരക്കനുസരിച്ച് ഓട്ടോറിക്ഷയ്ക്ക് മിനിമം ചാര്‍ജ് 20 രൂപയാക്കി. ടാക്‌സികള്‍ക്ക് മിനിമം ചാര്‍ജ് 150 രൂപ നല്‍കേണ്ടിവരും. പുതുക്കിയ നിരക്കുകള്‍ ഒക്ടോബര്‍ ഒന്നു മുതല്‍ നിലവില്‍ വരുമെന്ന് മന്ത്രി തിരുവഞ്ചൂര്‍ രാധാകൃഷ്ണന്‍ അറിയിച്ചു.

ഓട്ടോ റിക്ഷയ്ക്ക് ഒന്നര കിലോമീറ്ററും ടാക്‌സികള്‍ക്ക് അഞ്ച് കിലോമീറ്ററുമായിരിക്കും മിനിമം ചാര്‍ജ് ഈടാക്കുന്ന ദൂരപരിധി. ഓട്ടോറിക്ഷയില്‍ മിനിമം ചാര്‍ജിനു ശേഷമുള്ള ഓരോ കിലോമീറ്ററിനും 10 രൂപ അധികം നല്‍കണം. കോര്‍പ്പറേഷന്‍ പരിധിയില്‍ രാത്രി യാത്രയ്ക്ക് ഓട്ടോയ്ക്ക് 50 ശതമാനം അധികം നിരക്ക് ഈടാക്കാനും അനുമതിയുണ്ട്.

ജസ്റ്റീസ് രാമചന്ദ്രന്‍ കമ്മിറ്റിയുടെ ശുപാര്‍ശ അനുസരിച്ചാണ് നിരക്ക് വര്‍ദ്ധിപ്പിക്കുന്നതെന്ന് ഗതാഗത മന്ത്രി വാര്‍ത്താ സമ്മേളനത്തില്‍ പറഞ്ഞു. 1.25 കിലോമീറ്റിന് 20 രൂപയാക്കണമെന്നായിരുന്നു ഓട്ടോറിക്ഷാ തൊഴിലാളികളുടെ ആവശ്യം. ചാര്‍ജ് വര്‍ധന നടപ്പാക്കിയ സാഹചര്യത്തില്‍ നാളെ മുതല്‍ നടത്താനിരിക്കുന്ന അനിശ്ചിതകാല സമരത്തില്‍ നിന്ന് സമരസമിതി പിന്മാറണമെന്നും തിരുവഞ്ചൂര്‍ അഭ്യര്‍ത്ഥിച്ചു.

അതേസമയം നിരക്ക് കൂട്ടിയെങ്കിലും സമരം പിന്‍വലിക്കില്ലെന്ന് സമരസമിതി നേതാക്കള്‍ അറിയിച്ചു.
    
</TEXT>
</DOC>