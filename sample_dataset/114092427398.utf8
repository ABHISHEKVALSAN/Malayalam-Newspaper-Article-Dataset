<DOC>
<DOCNO>114092427398.utf8</DOCNO>
<TEXT>


           കൊലവിളികളും നിലവിളികളും അവസാനിക്കാത്ത പാര്‍ട്ടിഗ്രാമങ്ങളിലൂടെ ജനശക്തിയാത്ര    

Wednesday 24 September 2014 9:24 am IST

        കോഴിക്കോട്: കൊലവിളികളും നിലവിളികളും അവസാനിക്കാത്ത പാര്‍ട്ടി ഗ്രാമങ്ങളിലൂടെ നടക്കുന്ന ബിജെപി ജനശക്തിയാത്രകള്‍ക്ക് വന്‍ വരവേല്‍പ്പ്. സ്വാതന്ത്ര്യം, സമാധാനം, വികസനം എന്നീ മുദ്രാവാക്യങ്ങളുയര്‍ത്തി ബിജെപി സംസ്ഥാന പ്രസിഡന്റ് വി. മുരളീധരന്‍ , മുന്‍ ദേശീയ സെക്രട്ടറി പി.കെ. കൃഷ്ണദാസ് എന്നിവരുടെ നേതൃത്വത്തിലാണ് കാസര്‍കോട്,കണ്ണൂര്‍, കോഴിക്കോട്, ജില്ലകളിലായി യാത്രകള്‍ നടക്കുന്നത്. പാര്‍ട്ടിവിലക്കുകളും ഊരുവിലക്കുകളും ലംഘിച്ച് നിരവധി സിപിഎം പ്രവര്‍ത്തകരും അനുഭാവികളും പാര്‍ട്ടി ഗ്രാമങ്ങളില്‍ യാത്രകളെ വരവേറ്റു. ചില സിപിഎം കേന്ദ്രങ്ങളില്‍ നിന്നും അക്രമവും കല്ലേറും കൊലവിളിയും ഉണ്ടായെങ്കിലും യാത്ര സമാധാനഭംഗമുണ്ടാക്കാതെ മുന്നോട്ടുനീങ്ങി.

കോഴിക്കോട്ജില്ലയിലെ പയ്യോളിയില്‍ സിപിഎം ആക്രമത്തില്‍ കൊല്ലപ്പെട്ട സിടി മനോജിന്റെ ബലികുടീരത്തില്‍ പുഷ്പാര്‍ച്ചന നടത്തിയാണ് പി.കെ കൃഷ്ണദാസിന്റെ നേതൃത്വത്തിലുള്ള യാത്രയുടെ തുടക്കം കുറിച്ചത്. മനോജിന്റെ വൃദ്ധമാതാവിന്റെയും ഭാര്യയുടെയും രണ്ട് പെണ്‍മക്കളുടെയും പൊട്ടിക്കരച്ചിലുകള്‍ക്ക് മുമ്പില്‍ അവരെ സമാധാനിപ്പിക്കാനാകാതെ ബിജെപി നേതാക്കള്‍. ''എന്നെ കൊന്നോളൂ എന്റെ മകനെ വെറുതെവിട്ടേക്കൂ എന്ന് ഞാന്‍ അവരോട് കരഞ്ഞുപറഞ്ഞതാണ്. വലിയൊരുവെട്ടുകല്ല് മകന്റെ ശരീരത്തിലേക്ക് വലിച്ചെറിഞ്ഞാണ് അവര്‍ സ്ഥലംവിട്ടത്'' അലമുറയിട്ടുകൊണ്ട് അമ്മ ലീല കണ്ണില്‍  നിന്നുമായാത്ത ആ ദുരന്തത്തെക്കുറിച്ച് ബിജെപി നേതാക്കളായ പി.കെ. കൃഷ്ണദാസിനോടും കെ.പി. ശ്രീശനോടും പറഞ്ഞു. ഭാര്യപുഷ്പയേയും പത്താംക്ലാസില്‍ പഠിക്കുന്ന ആര്യയേയും അഞ്ചാംക്ലാസ് വിദ്യാര്‍ത്ഥിനിയായ നന്ദയേയും നേതാക്കള്‍ സമാശ്വസിപ്പിച്ചു.കൊലയാളി സംഘം ജാമ്യത്തിലിറങ്ങിയതിനു ശേഷം ആര്യനന്ദ എന്ന വീട്ടില്‍ ആളനക്കം കുറവാണ്. രാത്രി ആരും തങ്ങാറില്ല. കൊലയാളി സംഘത്തിലെ പലരും വീടിനുമുന്നിലൂടെ ഭീഷണി മുഴക്കി നടക്കുകയാണ്. പുഷ്പയും കുട്ടികളും തറവാട്ടിലും സഹോദരന്മാരുടെ വീടുകളിലുമായി മാറിമാറി താമസിക്കുന്നു. അമ്മ പകലന്തിയോളം വീട്ടില്‍ മകന്റെ ഓര്‍മ്മയായി കഴിഞ്ഞതിനുശേഷം അന്തിയുറങ്ങാന്‍ മകളുടെ വീട്ടിലേക്ക് പോകും. മകനെ തിരിച്ചുതരാന്‍ തങ്ങള്‍ക്ക് കഴിയില്ലെങ്കിലും വലിയൊരു പ്രസ്ഥാനം നിങ്ങള്‍ക്കു പിന്നിലുണ്ടെന്ന നേതാക്കളുടെ ഉറച്ച വാക്കുകള്‍ക്ക് മുകളില്‍ പിഞ്ചുകുട്ടികളുടെ കരച്ചില്‍ വീണ്ടമുയര്‍ന്നു. കൂടിനിന്ന നൂറുകണക്കിന് പ്രവര്‍ത്തകരുടെ കണ്ണുനനയിച്ച ദൃശ്യങ്ങളായിരുന്നു ഇന്നലെ രാവിലെ ആര്യനന്ദയില്‍ നടന്നത്. നേതാക്കളും പ്രവര്‍ത്തകരും വീട്ടില്‍ നിന്നിറങ്ങിയിട്ടും അലമുറകള്‍ അവസാനിച്ചിരുന്നില്ല.

കൊലപാതകരാഷ്ട്രീയത്തെ ന്യായീകരിക്കുന്നതും പ്രോത്സാഹിപ്പിക്കുന്നതുമാണ് സിപിഎം സംസ്ഥാന സെക്രട്ടറിയുടെ തലശ്ശേരി പ്രസംഗമെന്ന് ബിജെപി മുന്‍ദേശീയ സെക്രട്ടറി പി.കെ.കൃഷ്ണദാസ് പറഞ്ഞു. പാര്‍ട്ടിഗ്രാമങ്ങളിലേക്ക് ബിജെപി നടത്തുന്ന ജനശക്തിയാത്രക്ക് പയ്യോളിയില്‍ നല്‍കിയ സ്വീകരണയോഗത്തില്‍ മറുപടി പ്രസംഗം നടത്തുകയായിരുന്നു യാത്രാനായകന്‍ കൂടിയായ അദ്ദേഹം. രക്തസാക്ഷികുടുംബങ്ങളുടെ സ്വാഭാവികപ്രതികരണമാണ് കണ്ണൂരില്‍ നടക്കുന്നതെന്നാണ് പിണറായി പറഞ്ഞിരിക്കുന്നത്. സിപിഎം നേതൃത്വത്തിന്റെ അറിവോടും അനുവാദത്തോടുംകൂടി നടക്കുന്ന കൊലപാതകങ്ങളുടെ ഉത്തരവാദിത്വത്തില്‍ നിന്നും പാര്‍ട്ടി നേതാക്കളെ രക്ഷിക്കാനാണ് പിണറായി വിജയന്‍ ശ്രമിക്കുന്നത്. മനോജിന്റെ കൊലപാതകത്തില്‍ പി.ജയരാജന് പങ്കുണ്ടെന്ന് സൂചനകൂടിയാണ് പിണറായിയുടെ പ്രസ്താവന. രക്തസാക്ഷികളുടെ കുടുംബാഗങ്ങള്‍ പിണറായിയുടെ പ്രസ്താവനയെക്കുറിച്ച് പ്രതികരിക്കണം. രാഷ്ട്രീയ എതിരാളികളെ കൊന്നൊടുക്കി കേരളത്തെ ഇരുണ്ട യുഗത്തിലേക്ക് നയിക്കാനാണ് സിപിഎം നേതൃത്വം ശ്രമിക്കുന്നത്. ന്യായാധിപന്മാരെയും മാധ്യമപ്രവര്‍ത്തകരെയും പോലീസ് ഉദ്യോഗസ്ഥരെയും വേട്ടയാടാനാണ് സിപിഎം ശ്രമിക്കുന്നത്. പാര്‍ട്ടി വിലക്കും ഊരുവിലക്കും പ്രഖ്യാപിക്കുന്ന സിപിഎമ്മിന്റെ കാടത്ത രാഷ്ട്രീയത്തെ കേരളം പുറന്തള്ളുകയാണ്. മൂന്നര പതിറ്റാണ്ടു കാലത്തെ ദുര്‍ഭരണത്തിന് ശേഷം ബംഗാള്‍ ജനത സിപിഎമ്മിനെ പുറന്തള്ളിയ അതേ അനുഭവം കേരളത്തിലും ആവര്‍ത്തിക്കുകയാണ്. പാര്‍ട്ടി ഗ്രാമങ്ങളില്‍ ഗുണകരമായ മാറ്റമാണ് സംഭവിക്കുന്നത്. അക്രമത്തിന്റെയും കൊലപാതകത്തിന്റെയും പാതയില്‍ നിന്നും സിപിഎം പിന്തിരിയണം, അദ്ദേഹം പറഞ്ഞു.

സിപിഎം അക്രമത്തില്‍ കൊല്ലപ്പെട്ട പയ്യോളിയിലെ സി.ടി.മനോജിന്റെ ബലികുടീരത്തില്‍ പുഷ്പാര്‍ച്ചനക്ക് ശേഷമാണ് ഇന്നലെ യാത്ര യാരംഭിച്ചത്. മുചുകുന്ന്, പയ്യോളി, കീഴരിയൂര്‍, കുരുടിമുക്ക്, എരവട്ടൂര്‍, ചെമ്മരത്തൂര്‍, മൊകേരി, കൈവേലി, എടച്ചേരി എന്നിവിടങ്ങളില്‍ വന്‍ സ്വീകരണമാണ് യാത്രക്ക് ലഭിച്ചത്.
വടകരയില്‍ നടന്ന സമാപനസമ്മേളനം സംസ്ഥാന വക്താവ് വി.വി.രാജേഷ് ഉദ്ഘാടനം ചെയ്തു. ബിജെപി നേതാക്കളായ കെ.പി.ശ്രീശന്‍, വി.വി.രാജന്‍, വി.കെ സജീവന്‍, പി.രഘുനാഥ്, എം.പി.രാജന്‍, എം.സി. ശശീന്ദ്രന്‍, ടി.കെ.പത്മനാഭന്‍, ടി.എ. നാരായണന്‍ മാസ്റ്റര്‍, ടി.പി.ജയചന്ദ്രന്‍ മാസ്റ്റര്‍, എം.മോഹനന്‍ മാസ്റ്റര്‍, ഗിരീഷ് തേവള്ളി, കെ.ടി.വിപിന്‍ തുടങ്ങിയവര്‍ വിവിധ കേന്ദ്രങ്ങളില്‍ സംസാരിച്ചു.

പയ്യോളി ടൗണില്‍നടന്ന പൊതുയോഗത്തിനു ശേഷം മനോജിന്റെ കൊലപാതകത്തിന് പിന്നില്‍ പ്രവര്‍ത്തിച്ചവരുടെ പാര്‍ട്ടിഗ്രാമമായ മുചുകുന്നിലേക്കാണ് യാത്ര നീങ്ങിയത്. യാത്രയെ സ്വീകരിക്കാന്‍ നിരവധിനാട്ടുകാരെത്തിയിരുന്നു. നിരന്തരമായ സിപിഎം അക്രമം നടക്കുന്ന പ്രദേശമാണ് മുചുകുന്ന്. കീഴരിയൂര്‍, കുരുടിമുക്ക്, എരവട്ടൂര്‍, ചെമ്മരത്തൂര്‍, മൊകേരി, കൈവേലി, എടച്ചേരി എന്നിവിടങ്ങളില്‍ യാത്രയ്ക്ക് വന്‍സ്വീകരണമാണ് ലഭിച്ചത്.
    
</TEXT>
</DOC>