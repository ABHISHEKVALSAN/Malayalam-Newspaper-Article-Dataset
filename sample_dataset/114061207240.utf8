<DOC>
<DOCNO>114061207240.utf8</DOCNO>
<TEXT>


           നടി അമല പോളും സംവിധായകന്‍ വിജയും വിവാഹിതരായി    

Thursday 12 June 2014 3:30 pm IST

ചെന്നൈ: നടി അമല പോളും സംവിധായകന്‍ എ.എല്‍ വിജയും വിവാഹിതരായി. ഹിന്ദു മതാചാര പ്രകാരമായിരുന്നു ചടങ്ങുകള്‍. ചെന്നൈയില്‍ നടന്ന ചടങ്ങില്‍ സംവിധായകന്‍ മണി രത്‌നം, ആര്യ, ജി.വി പ്രകാശ്, തമിഴ് താരം വിക്രം, ബാല തുടങ്ങിയവര്‍ പങ്കെടുത്തു. ചെന്നൈയിലെ മേയര്‍ രാമനാഥന്‍ ചെട്ടിയാര്‍ ഹാളില്‍ വെച്ചാണ് ചടങ്ങുകള്‍ നടന്നത്. 

ജൂണ്‍ ഏഴിന് അമലപോളിന്റെ ജന്മദേശമായ ആലുവ, ചൂണ്ടിയിലെ സെന്റ് ജൂഡ് പള്ളിയില്‍ വച്ച് വിവാഹ നിശ്ചയം നടത്തിയിരുന്നു. എന്നാല്‍ പിന്നീട് വിജയുമായുള്ള വിവാഹനിശ്ചയം നടന്നിട്ടില്ലെന്ന് അമലയുടെ അച്ഛന്‍ പോള്‍ വര്‍ഗീസ്‌ സഭക്ക്‌ വിശദീകരണം നല്‍കി. എറണാകുളം, വരാപ്പുഴ അതിരൂപതക്ക്‌ നല്‍കിയ കത്തിലാണ്‌ അമലയുടെ അച്ഛന്‍ വിവാഹനിശ്ചയ വാര്‍ത്ത അടിസ്ഥാനരഹിതമാണെന്ന്‌ വ്യക്തമാക്കിയത്‌.

ക്രിസ്തുമത വിശ്വാസിയായ അമലയും ഹിന്ദുമത വിശ്വാസിയായ വിജയും തമ്മില്‍ വിവാഹത്തിന്‌ നേരത്തെ തന്നെ മതം മാറേണ്ടതില്ലെന്ന തീരുമാനത്തിലെത്തിയിരുന്നു. ഇതിന്റെ അടിസ്ഥാനത്തിലാണ്‌ വിവാഹ നിശ്ചയം ക്രിസ്തീയ ആചാരപ്രകാരവും വിവാഹം ഹൈന്ദവ ആചാര പ്രകാരവും നടത്താന്‍ തീരുമാനിച്ചത്‌. എന്നാല്‍ സഭക്ക്‌ ഇക്കാര്യത്തില്‍ എതിര്‍പ്പുണ്ടത്രെ. ഇക്കാരണത്താലാണ് വിവാഹം നിശ്ചയം നടന്നിട്ടില്ലെന്നും ഇരുവരും പള്ളിയിലെത്തിയത് പ്രാര്‍ത്ഥിക്കാന്‍ വേണ്ടി മാത്രമാണെന്നുമുള്ള വിശദീകരണവുമായി അമലയുടെ അച്ഛന്‍ രംഗത്ത് വരാന്‍ കാരണമെന്ന് പറയപ്പെടുന്നു. 

    
</TEXT>
</DOC>