<DOC>
<DOCNO>114060104495.utf8</DOCNO>
<TEXT>


           യുപി സംഭവം സിബിഐ അന്വേഷണത്തിലേക്ക്‌    

Sunday 1 June 2014 11:52 am IST

ന്യൂദല്‍ഹി: ഉത്തര്‍പ്രദേശിലെ ബദൗന്‍ ബലാത്സംഗവും കൊലപാതകവും സിബിഐ അന്വേഷണത്തിലേക്ക്‌ നീങ്ങുന്നു. ബദൗന്‍ ജില്ലയില്‍ രണ്ട്‌ ദളിത്‌ പെണ്‍കുട്ടികളെ കൂട്ട ബലാത്സംഗത്തിനു ശേഷം കെട്ടിത്തൂക്കി കൊന്ന സഭവം യുപിയിലെ അഖിലേഷ്‌ സര്‍ക്കാരിനെതിരെയുള്ള വമ്പിച്ച ജനരോഷത്തിനിടയാക്കിയിരിക്കുകയാണ്‌. സംഭവത്തിന്റെ രാഷ്ട്രീയ പ്രധാന്യം വ്യക്തമായതോടെ സംസ്ഥാന സര്‍ക്കാര്‍ സിബിഐ അന്വേഷണം ആവശ്യപ്പെട്ട്‌ രക്ഷനേടാന്‍ ശ്രമം തുടങ്ങി. എന്നാല്‍ കേന്ദ്ര സര്‍ക്കാര്‍ നിലപാടെടുത്തിട്ടില്ല. 

ഏറെ പ്രതീക്ഷയോടെ അധികാരമേറ്റ യുവ നേതാവ്‌ അഖിലേഷ്‌ യാദവിന്റെ ഭരണം കനത്ത പരാജയമായിരിക്കുകയാണ്‌. പൊതു തെരഞ്ഞെടുപ്പില്‍ വമ്പന്‍ തോല്‍വികൂടിയായപ്പോള്‍ വിരണ്ടിരിക്കുന്ന സമാജ്‌വാദി പാര്‍ട്ടി നേതാവ്‌ മുലായം സിംഗിനും മകന്‍ അഖിലേഷിനും സംസ്ഥാനത്തെ ക്രമസമാധാന പ്രശ്നം വന്‍തലവേദനയായിരിക്കുകയാണ്‌.

മേയ്‌ 27-നാണ്‌ ഏറ്റവും പുതിയ സംഭവം. സഹോദരിമാരയ രണ്ടു ദളിത്‌ പെണ്‍കുട്ടികളെ ബദൗന്‍ ജില്ലയിലെ കട്ര താലൂക്കില്‍ കൂട്ടബലാത്സംഗം ചെയ്ത ശേഷം മരത്തില്‍ കെട്ടിത്തൂക്കി കൊന്നു. ഇതേത്തുടര്‍ന്ന്‌ നാട്ടുകാര്‍ പോലീസിനും സര്‍ക്കാരിനുമെതിരേ തിരിഞ്ഞിരിക്കുകയാണ്‌. സര്‍ക്കാര്‍ പോലീസിനെ കുറ്റപ്പടുത്തി. രണ്ടുപോലീസുകാരെ പുറത്താക്കി. അഞ്ചുപ്രതികളെ പിടിച്ചു. പക്ഷേ, ജനങ്ങളുടെ പ്രതിഷേധം അടങ്ങിയിട്ടില്ല. അഞ്ചുലക്ഷം രൂപവീതം സര്‍ക്കാര്‍ സഹായം പ്രഖ്യാപിച്ചെങ്കിലും ബന്ധുക്കള്‍ അതു നിരസിച്ചു. 

സംസ്ഥാനത്തെ ബിജെപിയുടെ വമ്പിച്ച വിജയത്തെ തുടര്‍ന്ന്‌ എതിരാളികള്‍ ആസൂത്രണം ചെയ്ത പദ്ധതികളുടെ ഭാഗമാണ്‌ ഈ ബലാല്‍സംഗത്തിനും കൊലപാതകത്തിനും കാരണമായതെന്ന്‌ ആരോപണമുണ്ട്‌. ബിജെപിക്ക്‌ വോട്ടുചെയ്തതിനു പിന്നാക്ക സമുദായാംഗങ്ങള്‍ക്കെതിരേ സംസ്ഥാനത്തു പലയിടങ്ങളിലും ഭീഷണി ഉണ്ടായിട്ടുണ്ട്‌. പോലീസും സമാജ്‌വാദി പാര്‍ട്ടികളുടെ ഗുണ്ടകളും കൈകോര്‍ത്താണ്‌ ഈ അക്രമ പ്രവര്‍ത്തനങ്ങള്‍ നടത്തുന്നത്‌. ഈ പശ്ചാത്തലത്തില്‍ സംസ്ഥാനത്തെ ക്രമസമാധാനം തകര്‍ന്നുവെന്ന പേരില്‍ കേന്ദ്ര സര്‍ക്കാരിന്റെ ഇടപെടല്‍ സംസ്ഥാനത്തുണ്ടായേക്കുമെന്ന ഭയത്തിലാണ്‌ അഖിലേഷ്‌. ബിഎസ്പി നേതാവ്‌ മായാവതിയാകട്ടെ ഈ ആവശ്യം ആവര്‍ത്തിച്ച്‌ ഉന്നയിക്കുന്നുമുണ്ട്‌. 

കേന്ദ്ര ആഭ്യന്തര മന്ത്രി രാജ്നാഥ്‌ സിംഗ്‌ സംസ്ഥാന സര്‍ക്കാരിനോട്‌ സംഭവത്തെക്കുറിച്ച്‌ റിപ്പോര്‍ട്ടു ചോദിച്ചിട്ടുണ്ട്‌. അതിനിടെ ക്രമസമാധാനത്തിന്റെ പേരു പറഞ്ഞ്‌ മുഖ്യമന്ത്രി അഖിലേഷ്‌ യാദവ്‌ സംസ്ഥാന ചീഫ്‌ സെക്രട്ടറി ജാവേദ്‌ ഉസ്മാനിയെ മാറ്റി അലോക്‌ രഞ്ജനെ നിയമിച്ചു. യുപി സമര്‍പ്പിക്കുന്ന റിപ്പോര്‍ട്ടിനൊപ്പം സിബിഐ അന്വേഷണ ആവശ്യവും വന്നേക്കും. കേന്ദ്ര സര്‍ക്കാരിന്റെ തീരുമാനവും അനുകൂലമായേക്കുമെന്നാണ്‌ സൂചനകള്‍. 

കോണ്‍ഗ്രസ്‌ വൈസ്പ്രസിഡന്റ്‌ രാഹുല്‍ ഗാന്ധി യുപിയില്‍ സംഭവസ്ഥലം സന്ദര്‍ശിച്ച്‌ കൊല്ലപ്പെട്ട കുട്ടികളുടെ രക്ഷിതാക്കളെ ഇന്നലെ കണ്ടു. സിബിഐ അന്വേഷണവും ആവശ്യപ്പെട്ടു. ഇതിനുശേഷമാണ്‌ അഖിലേഷ്‌ യാദവ്‌ സിബിഐ അന്വേഷണം വേണമെന്ന്‌ കേന്ദ്രത്തോടാവശ്യപ്പെട്ടത്‌. കേസിന്റെ തുടര്‍നടപടികള്‍ കേന്ദ്ര സര്‍ക്കാരാണുനോക്കുന്നതെന്ന്‌ പ്രചരിപ്പിക്കാനും സംസ്ഥാന സര്‍ക്കാരിനെ കേന്ദ്രത്തിലെ മോദി സര്‍ക്കാര്‍ രാഷ്ട്രീയമായി ശല്യപ്പെടുത്തുന്നുവെന്ന്‌ വരുത്താനുമുള്ള രാഷ്ട്രീയ ലക്ഷ്യമാണ്‌ അഖിലേഷിനെന്നു വിലയിരുത്തപ്പെടുന്നു. യുപി രാഷ്ട്രീയത്തില്‍ പീഡനത്തിന്റെ സഹതാപ രാഷ്ട്രീയം പയറ്റാനുള്ള കോണ്‍ഗ്രസ്‌-എസ്പി സംയുക്ത നീക്കമായി ഇതിനെ രാഷ്ട്രീയ നിരീക്ഷകര്‍ കാണുന്നു. ബിജെപിക്ക്‌ എതിരേയുള്ള രാഷ്ട്രീയ ആയുധമാക്കി ഈ സംഭവത്തെ മാറ്റാനാണ്‌ അഖിലേഷ്‌-മുലായം നീക്കം. ദല്‍ഹിയില്‍ ഇതിനു കോണ്‍ഗ്രസ്‌ പിന്തുണ രാഹുല്‍ ഗാന്ധിയും വാഗ്ദാനം ചെയ്തിട്ടുണ്ട്‌. 

സിബിഐ അന്വേഷണം എന്ന ആവശ്യത്തോടു കേന്ദ്ര സര്‍ക്കാര്‍ നിലപാട്‌ അറിയിച്ചിട്ടില്ല. അതേ സമയം ഈ കേസിന്റെ അന്വേഷണം സിബിഐ ഏറ്റെടുത്താല്‍ സംസ്ഥാനത്തെ ഒട്ടേറെ സമാനമായ കേസുകളിലേക്കു വെളിച്ചം വീശുമെന്ന വിലയിരുത്തല്‍ കേന്ദ്ര സര്‍ക്കാരിനുണ്ട്‌. 

    
</TEXT>
</DOC>