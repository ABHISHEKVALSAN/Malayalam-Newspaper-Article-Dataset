<DOC>
<DOCNO>114011468084.utf8</DOCNO>
<TEXT>


           നന്ദകുമാറിനെതിരെ സിബിഐ അന്വേഷണത്തിനു ശുപാര്‍ശ    

Tuesday 14 January 2014 2:22 pm IST

കൊച്ചി: വിവാദ വ്യവഹാര ദല്ലാള്‍ ടി.ജി .നന്ദകുമാറിനെതിരെ സിബിഐ അന്വേഷണം നടത്തണമെന്നാവശ്യപ്പെട്ട് സംസ്ഥാന സര്‍ക്കാര്‍ കേന്ദ്രത്തിനു കത്തയച്ചു. ജോമോന്‍ പുത്തന്‍ പുരയ്ക്കലിന്റെ പേരില്‍ വ്യാജ പരാതി നല്‍കിയെന്നാണ് നന്ദകുമാറിനെതിരെയുള്ള കേസ് .

കേരള ഹൈക്കോടി ജഡ്ജിയായി പരിഗണിച്ച അഭിഭാഷകനായിരുന്ന സി.കെ. അബ്ദുള്ള റഹീമിനെതിരെ സാമൂഹിക പ്രവര്‍ത്തകനായ ജോമോന്‍ പുത്തന്‍പുരയ്ക്കലിന്റെ പേരില്‍ നന്ദകുമാര്‍ വ്യാജ പരാതി അയച്ചെന്നാണ് കേസ് .

റഹീമിന് ദാവൂദ് ഇബ്രാഹിമുമായും നിരോധ സംഘടനയായ സിമിയുമായും ബന്ധമുണ്ടെന്നായിരുന്നു പരാതിയുടെ ഉള്ളടക്കം .ജോമോന്റെ പരാതി പ്രകാരം സംഭവം ക്രൈംബ്രാഞ്ച് അന്വേഷിച്ചെങ്കിലും നന്ദകുമാറിന്റെ സ്വാധീനത്തിനു വഴങ്ങി അന്വേഷണം അട്ടിമറിച്ചെന്ന് പരാതി ഉയര്‍ന്നു. ഇതേത്തുടര്‍ന്നു കേസ് സിബിഐയ്ക്കു വിടാന്‍ 2012 ഫെബ്രുവരിയില്‍ സംസ്ഥാന സര്‍ക്കാര്‍ തീരുമാനിച്ചിരുന്നു .

ഇതിനെതിരെ നന്ദകുമാര്‍ ഹൈക്കോടതിയില്‍ നിന്നും സ്‌റ്റേ വാങ്ങിയിരുന്നു . എന്നാല്‍ ഇത് റദ്ദ് ചെയ്യണമെന്ന നന്ദകുമാറിന്റെ ഹരജി കഴിഞ്ഞ രണ്ടിന് ഹൈക്കോടതി തള്ളിയിരുന്നു. തിങ്കളാഴ്ച ഇതുസംബന്ധിച്ച വിജ്ഞാപനവും പോലീസ് മേധാവിയുടെ റിപ്പോര്‍ട്ടും കേന്ദ്ര പേഴ്‌സണല്‍ മന്ത്രാലയം സെക്രട്ടറിക്ക് അയച്ചിട്ടുണ്ട്.
    
</TEXT>
</DOC>