<DOC>
<DOCNO>114030179810.utf8</DOCNO>
<TEXT>


           രശ്മി വധം: ബിജുവിനെ സഹായിച്ചത് ഐഷാ പോറ്റിയെന്ന് സരിത    

Saturday 1 March 2014 4:20 pm IST

കൊച്ചി: രശ്മി വധക്കേസ് ഒതുക്കിതീ‍ര്‍ക്കാന്‍ ബിജുരാധാകൃഷ്ണനെ സഹായിച്ചത് കൊട്ടാരക്കര എം.എല്‍.എ ഐഷാ പോറ്റി ആണെന്ന് സരിതാ നായര്‍. ബിജുവിന്റെ അമ്മ ഇക്കാര്യം സമ്മതിച്ചിട്ടുണ്ട്. ഒരു ഐ.പി.എസ് ഉദ്യോഗസ്ഥനും ഇതില്‍ ബിജുവിനെ സഹായിച്ചിട്ടുണ്ട്. അദ്ദേഹത്തിന്റെ പേര് വെളിപ്പെടുത്താന്‍ തയാറല്ലെന്നും സരിതാനായര്‍ അറിയിച്ചു. 

സോളാര്‍ കേസില്‍ ജയില്‍ മോചിതയായ ശേഷമാണ് സരിതാ നായര്‍ ഒരു വെളിപ്പെടുത്തല്‍ നടത്തുന്നത്. മാവേലിക്കരയില്‍ നിന്നും അങ്കമാലിയിലേക്ക് പോകും വഴി പെരുമ്പാവൂരില്‍ വച്ചാണ് സരിത മാധ്യമങ്ങളോട് സംസാരിച്ചത്. രാഷ്ട്രീയപരമായ കാരങ്ങള്‍ വെളിപ്പെടുത്താന്‍ തടസമുണ്ട്. വരും ദിവസങ്ങളില്‍ കൂടുതല്‍ കാര്യങ്ങള്‍ വെളിപ്പെടുത്തുമെന്നും സരിത പറഞ്ഞു. ബിജുവിനും ഉന്നത പോലീസ് ഉദ്യോഗസ്ഥരുമായും രാഷ്ട്രീയ നേതാക്കളുമായും ബന്ധമുണ്ടായിരുന്നു. ഈ സ്വാധീനം ഉപയോഗിച്ചാണ് ബിജു പല കേസുകളില്‍ നിന്നും രക്ഷപ്പെട്ടത്. 

ഇപ്പോള്‍ ജയിലില്‍ കിടക്കുമ്പോഴും അഭിഭാഷകന്‍ വഴി സഹായങ്ങള്‍ നേടിയെടുക്കാന്‍ ബിജു ശ്രമിക്കുന്നുണ്ടെന്നും സരിത പറഞ്ഞു. അതിനിടെ സരിതയുടെ വെളിപ്പെടുത്തല്‍ അവാസ്തവമാണെന്നും അന്ന് താന്‍ എംഎല്‍എ ആയിരുന്നില്ലെന്നും ഐഷ പോറ്റി എംഎല്‍എ പറഞ്ഞു. ആരാണ് സരിതയെ കൊണ്ട് ഇത്തരം കാര്യങ്ങള്‍ പറയിപ്പിക്കുന്നതെന്ന് അന്വേഷിക്കണമെന്നും  ഐഷ പോറ്റി എംഎല്‍എ ആവശ്യപ്പെട്ടു. 

സരിതയെയോ,​ ബിജുവിനെയോ അറിയില്ലെന്നും ഐഷാ പോറ്റി പറഞ്ഞു.
    
</TEXT>
</DOC>