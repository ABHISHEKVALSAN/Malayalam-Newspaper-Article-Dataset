<DOC>
<DOCNO>114042895269.utf8</DOCNO>
<TEXT>


           പണം നല്‍കിയില്ല; പന്ത്രണ്ടുകാരനെ വെട്ടി നുറുക്കി ചന്തയില്‍ തള്ളി    

Monday 28 April 2014 2:54 pm IST

കല്ല്യാണ്‍: മുംബൈയിലെ കല്ല്യാണില്‍ പന്ത്രണ്ട് വയസുകാരനെ വെട്ടിനുറുക്കി കവറിലാക്കി ചന്തയില്‍ തള്ളി. അമ്പത് ലക്ഷം രൂപ മോചനദ്രവ്യം നല്‍കാത്തതിനെ തുടര്‍ന്നാണ് കൊടും ക്രൂരത. കല്യാണിലെ സ്വര്‍ണവ്യാപാരിയായ ഉത്തമിന്റെ മകന്‍ രോഹന്‍ ഗുച്ചെയിറ്റിനെയാണ് (12) അച്ഛന്റെ സ്വര്‍ണക്കടയിലെ ജീവനക്കാരന്‍ കൊലപ്പെടുത്തിയത്. ഞായറാഴ്ച രാവിലെയാണ് രോഹന്റെ മൃതദേഹം പടിഞ്ഞാറന്‍ കല്യാണിലെ പൂച്ചന്തയില്‍ വെട്ടിനുറുക്കിയ നിലയില്‍ കണ്ടെത്തിയത്.

കഴിഞ്ഞ ഏപ്രില്‍ ആറിന് രോഹന്റെ അച്ഛന്‍ ഉത്തമിനോട് സ്വര്‍ണക്കടയിലെ ജീവനക്കാരനായ ഇഷ്തിയാഖ് സയ്യിദ് ഷെയ്ഖ് ഫോണ്‍ വഴി അമ്പത് ലക്ഷം രൂപ തരണമെന്ന് ആവശ്യപ്പെട്ടിരുന്നു. എന്നാല്‍ ഉത്തമും കുടുംബവും അതിനെ ലാഘവത്തോടെയാണ് കണ്ടത്.

ഫോണ്‍ വഴിയുള്ള ഭീഷണിയില്‍ രക്ഷയില്ലെന്ന് മനസിലാക്കിയ സയ്യിദ് ഷെയ്ക്ക് അതിനു ശേഷം ഉത്തമിന്റെ മകനെ തട്ടിക്കൊണ്ടുപോകാനുള്ള പദ്ധതികള്‍ പ്ലാന്‍ ചെയ്തു. തുടര്‍ന്ന് ഏപ്രില്‍ 17ന് രാവിലെ ഉത്തമിന്റെ വീട്ടിനു മുന്നിലെത്തി അച്ഛന്‍ വിളിക്കുന്നുണ്ടെന്ന് പറഞ്ഞ് സയ്യിദ് രോഹനെ മോട്ടോര്‍ ബൈക്കില്‍ വിളിച്ചുകൊണ്ടുപോകുകയായിരുന്നു. ഹൗസിംഗ് കോപ്ലക്‌സിനു മുന്നിലെ സിസിടിവി കാമറയില്‍ സയ്യിദിന്റെ ബൈക്കില്‍ രോഹനെ കൂട്ടിക്കൊണ്ടുപോകുന്ന ചിത്രങ്ങള്‍ പതിഞ്ഞിട്ടുണ്ട്. അവിടെ നിന്ന് സയ്യിദ് നേരെ പോയത് തൊട്ടടുത്ത ഫ്‌ളവര്‍ മില്ലിലേക്കാണ്. അവിടെ സയ്യിദിന്റെ സുഹൃത്തുക്കള്‍ നാല് പേര്‍ കാത്തുനില്‍പ്പുണ്ടായിരുന്നു. ഫ്‌ളവര്‍ മില്ലില്‍ നിന്ന് സുഹൃത്തുക്കള്‍ക്കൊപ്പം കുട്ടിയുമായി സയ്യിദ് കാറില്‍ മറ്റൊരു സ്ഥലത്തേക്ക് പോയി.

മകനെ കാണാനില്ലെന്ന് കാണിച്ച് ഉത്തം പൊലീസ് സ്‌റ്റേഷനില്‍ പരാതി നല്‍കിയ ശേഷം  സയ്യിദും സുഹൃത്തുക്കളും ഫോണില്‍ വിളിച്ച് മോചന ദ്രവ്യം ആവശ്യപ്പെട്ടിരുന്നു. പൊലീസില്‍ പരാതി നല്‍കരുതെന്നും അവര്‍ ഭീഷണിപ്പെടുത്തിയിരുന്നു. എന്നാല്‍ പൊലീസ് അന്വേഷണം ആരംഭിച്ചുവെന്ന് മനസിലാക്കിയ സയ്യിദും സുഹൃത്തുക്കളും ചേര്‍ന്ന് അന്നേ ദിവസം രാത്രിയില്‍ രോഹനെ കൊലപ്പെടുത്തുകയായിരുന്നു.

ഇലക്ട്രിക് കമ്പികൊണ്ട് വരിഞ്ഞുകെട്ടിയ ശേഷം വെട്ടിമുറിച്ച് കൊലപ്പെടുത്തുകയായിരുന്നുവെന്നാണ് പൊലീസ് നല്‍കുന്ന വിവരം. അതിനു ശേഷം കല്യാണിലെ പൂചന്തയില്‍ മൂന്ന് ഭാഗങ്ങളിലായി നിക്ഷേപിച്ചു.
    
</TEXT>
</DOC>