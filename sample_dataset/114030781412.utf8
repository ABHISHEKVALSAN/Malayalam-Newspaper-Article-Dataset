<DOC>
<DOCNO>114030781412.utf8</DOCNO>
<TEXT>


           നാവികസേനാ കപ്പലില്‍ വീണ്ടും അപകടം: ഒരാള്‍ മരിച്ചു    

Friday 7 March 2014 10:48 pm IST

ന്യൂദല്‍ഹി: നാവിക സേനയ്ക്ക്‌ കനത്തയാഘാതമായി വീണ്ടും അപകടം. മുംബൈ നാവിക സേനാ തുറമുഖത്ത്‌ നങ്കൂരമിട്ടിരുന്ന യുദ്ധക്കപ്പലിലുണ്ടായ അപകടത്തില്‍ കമാന്‍ഡര്‍ കുന്തല്‍ വാധ്വ മരിച്ചു. നശീകരണക്കപ്പല്‍ ഐഎന്‍എസ്‌ കൊല്‍ക്കത്തയില്‍ ഇന്നലെ ഉച്ചയ്ക്ക്‌ ഒരു മണിയോടെയാണ്‌ അപകടം.
ഇനിയും പ്രവര്‍ത്തനക്ഷമമായിട്ടില്ലാത്ത യുദ്ധക്കപ്പലിന്റെ എന്‍ജിന്‍മുറിയിലെ അഗ്നിശമന സംവിധാനത്തിലുണ്ടായ തകരാറാണ്‌ അപകട കാരണം. അഗ്നിശമനത്തിനുള്ള കാര്‍ബണ്‍ ഡയോക്സൈഡ്‌ സിലിണ്ടറിെ‍ന്‍റ മുകളിലെ വാല്വ്‌ പൊട്ടിത്തെറിച്ച്‌ ഓഫീസറുടെ നെഞ്ചത്ത്‌ ഇടിക്കുകയായിരുന്നു. ഇടിയുടെ ആഘാതത്തില്‍ ഓഫീസര്‍ ബോധംകെട്ട്‌ വീണു. തുടര്‍ന്ന്‌ കാര്‍ബണ്‍ ഡയോക്സൈഡ്‌ ചോര്‍ന്നപ്പോള്‍ ശ്വാസംമുട്ടി മരിക്കുകയായിരുന്നു. ഏതാനും ആഴ്ചകള്‍ക്കുള്ളില്‍ കമ്മീഷന്‍ ചെയ്യാനിരിക്കുന്ന ആധുനിക നശീകരണക്കപ്പലാണ്‌ ഐഎന്‍എസ്‌ കൊല്‍ക്കത്ത. ഐഎന്‍എസ്‌ സിന്ധുരത്നയിലുണ്ടായ അപകടത്തില്‍ രണ്ടു പേര്‍ മരിച്ചത്‌ കഴിഞ്ഞാഴ്ചയായിരുന്നു. സംഭവത്തിന്റെ ധാര്‍മ്മിക ഉത്തരവാദിത്തമേറ്റെടുത്ത്‌ നാവികസേനാ മേധാവി അഡ്മിറല്‍ ഡി.കെ. ജോഷി രാജിവച്ചിരുന്നു. ഏഴുമാസത്തിനിടെയുണ്ടാകുന്നപതിനൊന്നാമത്തെ അപകടമാണ്‌ ഇന്നലത്തേത്‌.
മൂന്ന്‌ ആധുനിക നശീകരണ യുദ്ധക്കപ്പലാണ്‌ ഇപ്പോള്‍ നിര്‍മ്മിച്ചുവരുന്നത്‌. ഐഎന്‍എസ്‌ കൊല്‍ക്കത്ത, ഐഎന്‍എസ്‌ കൊച്ചി, ഐഎന്‍എസ്‌ ചെന്നൈ എന്നിവ. ദുരന്തങ്ങളെത്തുടര്‍ന്ന്‌ പ്രതിരോധമന്ത്രി എ.കെആന്‍റണി രാജിവയ്ക്കണമെന്ന ആവശ്യം ഉയര്‍ന്നിരുന്നു. ആന്‍റണി പ്രതിരോധമന്ത്രിയായ ഏഴു വര്‍ഷം സൈന്യത്തിന്റെ തകര്‍ച്ചയുടെ കാലഘട്ടമായിരുന്നു. അഴിമതിഭയം മൂത്ത്‌ ആയുധങ്ങളും വിമാനങ്ങളും കപ്പലുകളും വാങ്ങുന്നതും ഉള്ളവയുടെ നവീകരണവും എല്ലാം മുടക്കിയിരുന്നു.
    
</TEXT>
</DOC>