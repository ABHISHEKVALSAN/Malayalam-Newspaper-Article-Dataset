<DOC>
<DOCNO>114010164865.utf8</DOCNO>
<TEXT>


           അഗസ്ത വെസ്റ്റ്‌ ലാന്റ്‌ കോപ്റ്റര്‍ കരാര്‍ റദ്ദാക്കി    

Wednesday 1 January 2014 8:50 pm IST

ന്യൂദല്‍ഹി: വിവാദമായ അഗസ്ത വെസ്റ്റ്ലാന്റ്‌ ഹെലികോപ്റ്റര്‍ കരാര്‍ കേന്ദ്രസര്‍ക്കാര്‍ റദ്ദുചെയ്തു. വിവിഐപി സുരക്ഷയ്ക്ക്‌ 3546 കോടി രൂപ മുടക്കി 12 ഹെലികോപ്റ്ററുകള്‍ വാങ്ങുന്നതിനായി ഫെബ്രുവരി 8ന്‌ ഇറ്റാലിയന്‍ കമ്പനിയായ അഗസ്ത വെസ്റ്റ്ലാന്റ്‌ ഇന്റര്‍നാഷണല്‍ ലിമിറ്റഡുമായി ഒപ്പുവെച്ച കരാറാണ്‌ പൂര്‍ണ്ണമായും റദ്ദാക്കിയത്‌. കരാര്‍ നേടിയെടുക്കുന്നതിനായി കമ്പനി 360 കോടി രൂപ ഇടനിലക്കാര്‍ക്ക്‌ കൈമാറിയ വിവരം പുറത്തായതോടെയാണ്‌ ഹെലികോപ്റ്റര്‍ ഇടപാടിലെ അഴിമതിക്കഥകള്‍ പുറത്തായത്‌. 
കേസില്‍ അന്വേഷണം നടത്തുന്ന സിബിഐ സംഘം ഇടനിലക്കാരനായി പ്രവര്‍ത്തിച്ച ഗ്യൂഡോ റാല്‍ഫ്‌ ഹാഷെയെ ചോദ്യംചെയ്തതിനു പിന്നാലെയാണ്‌ കരാര്‍ റദ്ദാക്കി സര്‍ക്കാര്‍ തീരുമാനം ഉണ്ടായത്‌. ഇടനിലക്കാര്‍ക്ക്‌ പണം കൈമാറിയതുമായി ബന്ധപ്പെട്ട്‌ കമ്പനി സ്വീകരിച്ച നിലപാടുകള്‍ വ്യക്തമാക്കണമെന്നാവശ്യപ്പെട്ട്‌ പ്രതിരോധമന്ത്രാലയത്തിന്റെ നോട്ടിസിനുള്ള മറുപടി തൃപ്തികരമായിരുന്നില്ല. ഇതേതുടര്‍ന്ന്‌ പ്രതിരോധമന്ത്രി എ.കെ ആന്റണി പ്രധാനമന്ത്രിയുമായി നടത്തിയ കൂടിക്കാഴ്ചയിലാണ്‌ കരാര്‍ റദ്ദാക്കാന്‍ തീരുമാനമായത്‌. 
എഡബ്ല്യൂ-101 വിഭഗത്തില്‍പ്പെട്ട ഹെലികോപ്റ്ററുകളുടെ വില്‍പ്പനയ്ക്കായി അഗസ്ത വെസ്റ്റ്ലാന്റ്‌ കൈക്കൂലി നല്‍കിയെന്ന്‌ ഇറ്റാലിയന്‍ അന്വേഷണ ഏജന്‍സി കണ്ടെത്തിയതോടെയാണ്‌ കേന്ദ്രസര്‍ക്കാരിന്റെ കരാര്‍ വിവാദമായത്‌. തുടര്‍ന്ന്‌ വലിയ പ്രതിഷേധങ്ങള്‍ പ്രതിപക്ഷ പാര്‍ട്ടികളില്‍ നിന്നും ഉണ്ടായതോടെ സംഭവത്തേപ്പറ്റി കേന്ദ്ര സര്‍ക്കാര്‍ സിബിഐ അന്വേഷണം പ്രഖ്യാപിച്ചിരുന്നു. കഴിഞ്ഞ മാര്‍ച്ചില്‍ മുന്‍ വ്യോമസേന മേധാവി എസ്‌.പി ത്യാഗി അടക്കം 14 പേരെ പ്രതിചേര്‍ത്ത്‌ സിബിഐ എഫ്‌ഐആര്‍ സമര്‍പ്പിക്കുകയും ചെയ്തു. 
കരാര്‍ വിവാദമായതോടെ കഴിഞ്ഞ ഫെബ്രുവരിയില്‍ കമ്പനിക്ക്‌ കാരണം കാണിക്കല്‍ നോട്ടീസ്‌ നല്‍കുകയും നവംബറില്‍ കരാര്‍ റദ്ദ്‌ ചെയ്യുന്നതിനുള്ള അവസാന വട്ട ജോലികളും പൂര്‍ത്തിയായിരുന്നു. കേന്ദ്ര നിയമമന്ത്രാലയവും അറ്റോര്‍ണി ജനറലും കരാര്‍ റദ്ദാക്കണമെന്ന നിലപാട്‌ സ്വീകരിക്കുകയും ചെയ്തു. ഇതനുസരിച്ച്‌ കമ്പനിക്ക്‌ തുക നല്‍കുന്നത്‌ മരവിപ്പിച്ച കേന്ദ്രപ്രതിരോധമന്ത്രാലയം കമ്പനിയെ കരിമ്പട്ടികയില്‍പ്പെടുത്തുകയും ചെയ്തു.
എന്‍ഡിഎ സര്‍ക്കാരിന്റെ കാലത്താണ്‌ വിവിഐപി സുരക്ഷയ്ക്കായി കൂടുതല്‍ സൗകര്യങ്ങളോടു കൂടിയ ഹെലികോപ്റ്ററുകള്‍ വാങ്ങുന്നതിന്‌ കേന്ദ്ര പ്രതിരോധമന്ത്രാലയം തീരുമാനമെടുത്തത്‌. എന്നാല്‍ പിന്നീട്‌ വന്ന യുപിഎ സര്‍ക്കാര്‍ അഗസ്ത വെസ്റ്റ്‌ ലാന്റ്‌ കമ്പനിക്കായി മാനദണ്ഡങ്ങളില്‍ വലിയ മാറ്റം വരുത്തി കരാറിലേര്‍പ്പെടുകയായിരുന്നു. പ്രണബ്കുമാര്‍ മുഖര്‍ജി പ്രതിരോധമന്ത്രാലയത്തിന്റെ ചുമതല വഹിക്കുമ്പോഴാണ്‌ ഇത്തരത്തില്‍ മാറ്റങ്ങള്‍ വരുത്തിയതെന്ന്‌ കേന്ദ്രപ്രതിരോധമന്ത്രാലയം തന്നെ വ്യക്തമാക്കിയിരുന്നു. ഇത്‌ കേന്ദ്രസര്‍ക്കാരിലും കോണ്‍ഗ്രസിലും വലിയ കോലാഹലങ്ങള്‍ക്കിടയാക്കുകയും ചെയ്തു.
സ്വന്തം ലേഖകന്‍

</TEXT>
</DOC>