<DOC>
<DOCNO>114101131847.utf8</DOCNO>
<TEXT>


           കോട്ടയത്ത് കെ.എസ്. രാധാകൃഷ്ണന്റെ  ബഹുരൂപി ശില്പ സമുച്ചയം    

Saturday 11 October 2014 8:37 pm IST

        കോട്ടയം: കോട്ടയത്തിന് പുതിയ മുഖമുദ്രയായി ബഹുരൂപി ശില്പ സമുച്ചയം രൂപംകൊള്ളുന്നു. ലോക പ്രശസ്ത ശില്പി കെ.എസ്. രാധാകൃഷ്ണനാണ് ബഹുരൂപി ശില്പസമുച്ചയം തയ്യാറാക്കുന്നത്. മൂന്നു കോടി വിലമതിക്കുന്ന ബഹുരൂപിയാണ് ജന്മനാടായ കോട്ടയത്തിന് സ്വന്തം ചെലവില്‍ രാധാകൃഷ്ണന്‍ സമ്മാനിക്കുന്നത്. 2015 ന്റെ തുടക്കത്തില്‍ മുനിസിപ്പല്‍ ചില്‍ഡ്രന്‍സ് പാര്‍ക്കിലാണ് ശില്പം സ്ഥാപിക്കുക.

ഇരുപതടിയിലധികം ഉയരവും അമ്പതടിയോളം ചുറ്റളവുമുള്ള ശില്പങ്ങള്‍ കരിങ്കല്ലിലും വെങ്കലത്തിലുമാണ് നിര്‍മ്മിക്കുന്നതെന്ന് രാധാകൃഷ്ണന്‍ പറഞ്ഞു.
സംസ്ഥാന സര്‍ക്കാരിന്റെയും കോട്ടയം നഗരസഭയുടെയും കേരള ലളിത കലാ അക്കാദമിയുടെയും സഹകരണത്തോടെയാണ് ശില്പം സ്ഥാപിക്കുന്നത്.

കെ.എസ്. രാധാകൃഷ്ണന്‍ കേരളത്തിന് സമര്‍പ്പിക്കുന്ന രണ്ടാമത്തെ ശില്പ സമ്മാനമാണിത്. 2012 ല്‍ അദ്ദേഹം കോഴിക്കോട് മാനാഞ്ചിറ മൈതാനത്ത് 'കാലപ്രവാഹം' എന്ന ശില്പം സ്ഥാപിച്ചിരുന്നു. ഇദ്ദേഹത്തിന്റെ ശില്പങ്ങളിലൂടെ ലോക പ്രശസ്തമായ മൂസുയി എന്ന പുരുഷ ബിംബവും മയ്യ എന്ന സ്ത്രീ ബിംബവുമാണ് ബഹുരൂപിയിലുള്ളത്. അറിവിലേക്കും ആനന്ദത്തിലേക്കുമുള്ള പ്രാണപ്രയാണത്തിലൂടെ മനുഷ്യര്‍ സാക്ഷാത്കരിക്കുന്ന അവസ്ഥകളെയാണ് മൂന്നു രൂപങ്ങള്‍ പ്രതീകരിക്കുന്നതെന്ന് അദ്ദേഹം പറഞ്ഞു.

രാജ്യത്തിനകത്തും പുറത്തുമായി ആദരിക്കപ്പെടുന്ന ശില്പികളിലൊരാളായ കെ.എസ്. രാധാകൃഷ്ന്‍ കോട്ടയത്ത് സ്ഥാപിക്കുന്ന ശിലപ്ത്തിന് പൂര്‍ണ്ണ പിന്തുണ നല്‍കുമെന്ന് മന്ത്രി തിരുവഞ്ചൂര്‍ രാധാകൃഷ്ണന്‍ പത്രസമ്മേളനത്തില്‍ അറിയിച്ചു. മുനിസിപ്പല്‍ ചെയര്‍മാന്‍ എം.പി. സന്തോഷ്‌കുമാര്‍, കേരള ലളിതകലാ അക്കാദമി ചെയര്‍മാന്‍ കെ.എ. ഫ്രാന്‍സിസ് തുടങ്ങിയവരും സന്നിഹിതരായിരുന്നു.
    
</TEXT>
</DOC>