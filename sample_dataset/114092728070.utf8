<DOC>
<DOCNO>114092728070.utf8</DOCNO>
<TEXT>


           മനോജ് വധം: സിബിഐ അന്വേഷണ തീരുമാനം ഉടന്‍:  രാജ്‌നാഥ് സിങ്    

Saturday 27 September 2014 3:34 pm IST

കതിരൂരില്‍ സിപിഎം അക്രമത്തില്‍ കൊല്ലപ്പെട്ട മനോജിന്റെ ബന്ധുക്കളെ കേന്ദ്രമന്ത്രി രാജ്‌നാഥ് സിങ് സന്ദര്‍ശിക്കുന്നു
കണ്ണൂര്‍ : ആര്‍എസ്എസ് കണ്ണൂര്‍ ജില്ലാ ശാരീരിക് ശിക്ഷണ്‍ പ്രമുഖ് കെ. മനോജിന്റെ കൊലപാതകം സിബിഐ അന്വേഷിക്കുന്നത് സംബന്ധിച്ച തീരുമാനം ഉടന്‍ ഉണ്ടാകുമെന്ന് കേന്ദ്ര ആഭ്യന്തരമന്ത്രി രാജ്‌നാഥ് സിങ് പറഞ്ഞു. കതിരൂരില്‍ സിപിഎം അക്രമത്തില്‍ കൊല്ലപ്പെട്ട മനോജിന്റെ വസതി സന്ദര്‍ശിക്കാനെത്തിയതായിരുന്നു മന്ത്രി.
മന്ത്രിയുടെ വരവിനോടനുബന്ധിച്ച് കതിരൂരില്‍ ആര്‍എസ്എസ് സംഘടിപ്പിച്ച ബലിദാനികളുടെ കുടുംബങ്ങളുടെയും മാര്‍ക്‌സിസ്റ്റ് അക്രമത്തില്‍ പരിക്കേറ്റവരുടെയും സംഗമത്തിലും മന്ത്രി സംബന്ധിച്ചു. കൊലപാതക കേസ് സംബന്ധിച്ച് മുഖ്യമന്ത്രി ഉമ്മന്‍ ചാണ്ടിയുമായി താന്‍ സംസാരിച്ചതായും കേസിന്റെ അന്വേഷണം ക്രൈംബ്രാഞ്ച് നടത്തിക്കൊണ്ടിരിക്കുന്നതായും ചടങ്ങില്‍ സംസാരിക്കവേ രാജ്‌നാഥ് സിങ് പറഞ്ഞു.
മനോജ് വധം ഉള്‍പ്പെടെ കണ്ണൂരില്‍ സിപിഎം നടത്തിക്കൊണ്ടിരിക്കുന്ന കൊലപാതക രാഷ്ട്രീയം കേന്ദ്രസര്‍ക്കാര്‍ ഗൗരവമായാണ് എടുത്തിരിക്കുന്നത്. ആരോഗ്യകരമായ രാഷ്ട്രീയ പ്രവര്‍ത്തനത്തില്‍ അക്രമത്തിനും അസഹിഷ്ണുതക്കും സ്ഥാനമില്ല. സമൂഹത്തില്‍ ഹിംസാത്മകതയോടെ പെരുമാറുന്നവര്‍ക്കെതിരെ വ്യാപകമായ ബോധവത്കരണം നടത്താന്‍ കേരളത്തിലെ സാമൂഹ്യ-സാംസ്‌കാരിക രാഷ്ട്രീയ പ്രസ്ഥാനങ്ങള്‍ സന്നദ്ധരാകണമെന്നും അദ്ദേഹം അഭ്യര്‍ത്ഥിച്ചു. അക്രമത്തിലൂടെ എതിരാളികളെ നേരിടുന്നത് അംഗീകരിക്കാന്‍ കഴിയില്ല. സമാധാനപരമായ ജനകീയ മുന്നേറ്റത്തിന് എല്ലാവരും ശ്രമിക്കണം. അക്രമങ്ങളെ സംയമനത്തോടെയും ശാന്തതയോടെയും നേരിടാന്‍ നാം ഓരോരുത്തരും ശ്രമം നടത്തണമെന്നും രാജാനാഥ് സിംങ് പറഞ്ഞു. മനോജിന്റെ കൊലപാതകം കണ്ണൂരിലെ ഒടുവിലത്തെ രാഷ്ട്രീയ കൊലപാതകമാകണമെന്നും അതിനുള്ള നടപടി കേന്ദ്രസര്‍ക്കാറില്‍ നിന്ന് ഉണ്ടാകുമെന്നും അദ്ദേഹം കൂട്ടിച്ചേര്‍ത്തു. 40 വര്‍ഷത്തിനിടയില്‍ കൊല്ലപ്പെട്ട 76 ഓളം ബലിദാനികള്‍ കണ്ണൂരിലുണ്ട്. പ്രസ്ഥാനത്തിന് വേണ്ടി ജീവന്‍ കൊടുക്കേണ്ടിവന്ന ഇവരുടെ വേര്‍പാടില്‍ എല്ലവിധത്തിലുമുള്ള ദുഃഖവും ഇവരുടെ കുടുംബത്തോടുളള കടപ്പാടും ഈ അവസരത്തില്‍ താന്‍ അറിയിക്കുന്നതായും മന്ത്രി പറഞ്ഞു.
ചടങ്ങില്‍ ആര്‍എസ്എസ് സഹപ്രാന്ത സംഘചാലക് അഡ്വ.കെ.കെ.ബാലറാം ആമുഖ ഭാഷണം നടത്തി. ബിജെപി സംസ്ഥാന പ്രസിഡണ്ട് വി. മുരളീധരന്‍ മന്ത്രി രാജ്‌നാഥ് സിംങിന്റെ പ്രസംഗം പരിഭാഷപ്പെടുത്തി.
വൈകുന്നേരം 3.30 ഓടെ കോഴിക്കോട് നിന്ന് ഹെലികോപ്റ്ററില്‍ കൂത്തുപറമ്പിലെത്തിയ മന്ത്രിയോടൊപ്പം ആര്‍എസ്എസ് അഖിലഭാരതീയ കാര്യകാരി സദസ്യന്‍ എസ്. സേതുമാധവന്‍, ബിജെപി സംസ്ഥാന പ്രസിഡണ്ട് വി. മുരളീധരന്‍ തുടങ്ങിയവര്‍ ഉണ്ടായിരുന്നു. ബിജെപി മുന്‍ ദേശീയ സെക്രട്ടറി പി.കെ. കൃഷ്ണദാസ്, ദേശീയ നിര്‍വാഹക സമിതിയംഗം സി.കെ. പത്മനാഭന്‍, സംസ്ഥാന വൈസ് പ്രസിഡണ്ട് എം.ടി. രമേശ്, ആര്‍എസ്എസ് പ്രാന്തീയ കാര്യകാരി സദസ്യന്‍ വത്സന്‍ തില്ലങ്കേരി, സംഭാഗ് കാര്യവാഹ് പി.പി. സുരേഷ് ബാബു, ബിജെപി ജില്ലാ പ്രസിഡണ്ട് കെ. രഞ്ചിത്ത് തുടങ്ങിയവര്‍ മന്ത്രിയെ ഹെലിപാഡില്‍ സ്വീകരിച്ചു.

</TEXT>
</DOC>