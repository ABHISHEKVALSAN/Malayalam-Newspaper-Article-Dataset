<DOC>
<DOCNO>114012370384.utf8</DOCNO>
<TEXT>


           ടി.പി വധം: ശിക്ഷ ചൊവ്വാഴ്ച; പ്രതികളെല്ലാം വധശിക്ഷയ്ക്ക് അര്‍ഹര്‍    

Thursday 23 January 2014 4:13 pm IST

കോഴിക്കോട്: ടി.പി വധക്കേസ് അപൂര്‍വങ്ങളില്‍ അപൂര്‍വമായി കണക്കാക്കണമെന്ന് പ്രോസിക്യൂഷന്‍ ആവശ്യപ്പെട്ടു. കൊലയാളി സംഘത്തിന് പരമാവധി ശിക്ഷ നല്‍കണമെന്നും പ്രോസിക്യൂഷന്‍ വാദിച്ചു. അതേസമയം ശിക്ഷയില്‍ ഇളവ് വേണമെന്ന് പ്രതികള്‍ കോടതിയോട് അപേക്ഷിച്ചു. ശിക്ഷ ചൊവ്വാഴ്ച വിധിക്കും. 

പ്രതികളുടെ ശിക്ഷ സംബന്ധിച്ച വാദം എരഞ്ഞിപ്പാലത്തെ പ്രത്യേക കോടതിയില്‍ പൂര്‍ത്തിയായി. പ്രതികളെ ഓരോരുത്തരെയും അരികില്‍ വിളിച്ച് വരുത്തിയാണ് ജഡ്ജി ശിക്ഷ സംബന്ധിച്ച മൊഴി രേഖപ്പെടുത്തിയത്. ലംബു പ്രദീപന്‍ ഒഴികെയുള്ള മറ്റ് പതിനൊന്ന് പ്രതികളും വധശിക്ഷയ്ക്ക് അര്‍ഹരെന്ന് ജഡ്ജി പ്രത്യേകം പരാമര്‍ശിച്ചു. ഏഴ് വര്‍ഷത്തെ തടവ് ലഭിക്കുന്ന കുറ്റമാണ് ലംബു പ്രദീപന്‍ ചെയ്തതെന്നും കോടതി പറഞ്ഞു. 

താന്‍ പകപോക്കല്‍ രാഷ്ട്രീയത്തിന്റെ ഇരയായാണ് ഈ കേസില്‍ പ്രതിചേര്‍ക്കപ്പെട്ടതെന്ന് സിപി‌എം കുന്നത്തുപറമ്പ് ലോക്കല്‍ കമ്മിറ്റി സെക്രട്ടറിയായിരുന്ന കെ.സി രാമചന്ദ്രന്‍ കോടതിയെ അറിയിച്ചു. തനിക്കെതിരെയുള്ള സാക്ഷിമൊഴികള്‍ കളവാണ്. വൃദ്ധയായ അമ്മയും ഭാര്യയും മകളും തനിക്കുണ്ടെന്നും, അതിനാല്‍ കുറഞ്ഞ ശിക്ഷ നല്‍കണമെന്നും രാമചന്ദ്രന്‍ അഭ്യര്‍ത്ഥിച്ചു. 

താനൊരു നിത്യ രോഗിയാണെന്നാണ് പാനൂര്‍ ഏരിയാകമ്മിറ്റി അംഗമായ പി.കെ കുഞ്ഞനന്തന്‍ കോടതിയെ ബോധിപ്പിച്ചത്. താന്‍ ഇതുവരെയും ഒരു കേസില്‍പ്പോലും പ്രതിയായിട്ടില്ല. തനിക്കെതിരെയുള്ള സാക്ഷിമൊഴികള്‍ കളവാണെന്നും അഭ്യര്‍ത്ഥിച്ചു. കേസിന്റെ സ്വഭാവവും കൊലപാതകത്തിന്റെ ഭീകരതയും കണക്കാക്കി അപൂര്‍വ്വങ്ങളില്‍ അപൂര്‍വ്വമായ കേസായി മാത്രമേ പരിഗണിക്കാന്‍ കഴിയൂവെന്നും പ്രോസിക്യൂഷന്‍ വാദിച്ചു.

പ്രൊഫഷണല്‍ കുറ്റവാളികളായ ഏഴംഗ ക്വട്ടേഷന്‍ സംഘമാണ് ടി.പിയെ വകവരുത്തിയത്. ഇവര്‍ക്ക് കുറഞ്ഞ ശിക്ഷ നല്‍കിയാല്‍ അത് സമൂഹത്തിന് തെറ്റായ സന്ദേശമായിരിക്കും നല്‍കുകയെന്നും അതിനാല്‍ പരമാവധി ശിക്ഷയായ വധശിക്ഷ തന്നെ നല്‍കണമെന്നും പ്രോസിക്യൂഷന്‍ വാദിച്ചു.  പി.കെ കുഞ്ഞനന്തനും കെ.സി രാമചന്ദ്രനും ട്രൌസര്‍ മനോജുമാണ് കൊലപാതകത്തില്‍ പ്രധാനപ്പെട്ട പങ്ക് വഹിച്ചത്. ഇവര്‍ക്കും വധശിക്ഷ തന്നെ നല്‍കണമെന്നും പ്രോസിക്യൂഷന്‍ അഭ്യര്‍ത്ഥിച്ചു. 

ടി.പിയുടെ ശരീരത്തിലേറ്റ വെട്ടുകളുടെ എണ്ണം കൊണ്ട് ഒരു കേസിനെ അപൂര്‍വ്വങ്ങളില്‍ അപൂര്‍വ്വമായി കാണാന്‍ കഴിയില്ലെന്ന് പ്രതികള്‍ക്ക് വേണ്ടി ഹാജരായ അഭിഭാഷകന്‍ വാദിച്ചു. 
    
</TEXT>
</DOC>