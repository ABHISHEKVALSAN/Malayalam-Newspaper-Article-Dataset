<DOC>
<DOCNO>114052201938.utf8</DOCNO>
<TEXT>


           ചാലക്കുടിയിലെ തോല്‍വി ചാക്കോ കാരണം    

Thursday 22 May 2014 9:34 pm IST

തിരുവനന്തപുരം: ചാലക്കുടി മണ്ഡലത്തില്‍ പി.സി. ചാക്കോയെ മത്സരിപ്പിച്ചത്‌ തെറ്റായ തീരുമാനമായിരുന്നെന്ന്‌ സഹകരണ മന്ത്രി സി.എന്‍. ബാലകൃഷ്ണന്‍. മറ്റാരു മത്സരിച്ചാലും യുഡിഎഫിനു വിജയം ഉറപ്പായിരുന്നു. എങ്കില്‍ തൃശൂരും യുഡിഎഫ്‌ വിജയിക്കുമായിരുന്നെന്ന്‌ മന്ത്രി തുറന്നടിച്ചു. 
തോല്‍വി തന്നില്‍ കെട്ടിവെക്കേണ്ടെന്നു പറഞ്ഞ മന്ത്രി ഉത്തരവാദിത്തം ഏറ്റെടുത്തു രാജിവയ്ക്കില്ലെന്നും പറഞ്ഞു. തൃശൂരില്‍ തെരഞ്ഞെടുപ്പു പ്രചാരണത്തില്‍ താന്‍ പൂര്‍ണമായും സഹകരിച്ചു. പാര്‍ട്ടിക്കു ദ്രോഹമുണ്ടാക്കുന്നതോ പാര്‍ട്ടി വിരുദ്ധപ്രവര്‍ത്തനങ്ങളോ താന്‍ അവിടെ നടത്തിയിട്ടില്ലന്നും മന്ത്രി വാര്‍ത്താ സമ്മേളനത്തില്‍ പറഞ്ഞു. ശക്തിയുള്ളവരുടെ പേരിലാണ്‌ ആക്ഷേപമുണ്ടാവുന്നത്‌. എല്ലാം ഏറ്റെടുക്കാനുള്ള കഴിവു തനിക്കുണ്ട്‌ എന്നും മന്ത്രി വ്യക്തമാക്കി.
തൃശൂരിലെ തോല്‍വിയില്‍ ധനപാലനെകുറ്റപ്പെടുത്തിയിട്ടു കാര്യമില്ല. ചാലക്കുടിയില്‍ മത്സരിക്കുന്നതിനു ധനപാലന്‍ എല്ലാ ഒരുക്കങ്ങളും പൂര്‍ത്തിയാക്കിയതാണ്‌. എഐസിസിയുടെ നിര്‍ബന്ധത്തിനു വഴങ്ങിയാണ്‌ അദ്ദേഹത്തിനു തൃശൂരില്‍ മത്സരിക്കേണ്ടിവന്നത്‌. പാര്‍ട്ടിയുടെ എല്ലാ തീരുമാനങ്ങളും ജനങ്ങള്‍ ഉള്‍ക്കൊള്ളണമെന്നില്ല. തെരഞ്ഞെടുപ്പില്‍ ജനങ്ങളുടെ തീരുമാനമാണു നടപ്പാവുക. ഈ മാസം 29നു ചേരുന്ന കെപിസിസി നിര്‍വാഹകസമിതി തോല്‍വി സംബന്ധിച്ച്‌ പരിശോധിക്കും. തോല്‍വിക്കു കാരണക്കാരന്‍ താനാണെന്നു കണ്ടെത്തിയാല്‍ അതിന്റെ പേരില്‍ എന്തു ശിക്ഷാനടപടിയും സ്വീകരിക്കാന്‍ തയ്യാറാണ്‌. 28,000 വോട്ടിനു പരാജയപ്പെട്ട വിശ്വനാഥന്റെ വാക്കിന്‌ ആരു വിലകല്‍പ്പിക്കുമെന്നായിരുന്നു കെ.പി. വിശ്വനാഥന്റെ ആരോപണം സംബന്ധിച്ച ചോദ്യത്തിനു മന്ത്രിയുടെ മറുപടി. മന്ത്രിസഭാ പുനഃസംഘടനക്കായി തന്നെ ഒഴിവാക്കുമെന്ന ചര്‍ച്ചയെക്കുറിച്ച്‌ അറിയില്ല. പാര്‍ട്ടിയാണു മന്ത്രിയാക്കിയത്‌. അതിനാല്‍, പാര്‍ട്ടി തീരുമാനം അനുസരിക്കും.
    
</TEXT>
</DOC>