<DOC>
<DOCNO>114071614980.utf8</DOCNO>
<TEXT>


           കൂടംങ്കുളം ആണവ നിലയ സന്ദര്‍ശനം; പുഡിന് മോദിയുടെ ക്ഷണം    

Wednesday 16 July 2014 3:55 pm IST

ഫോര്‍ട്ടലേസ: കൂടംങ്കുളം ആണവ നിലയം സന്ദര്‍ശിക്കുന്നതിന് റഷ്യന്‍ പ്രസിഡന്റ് വഌഡിമര്‍ പുഡിന് ഇന്ത്യന്‍ പ്രധാനമന്ത്രി നരേന്ദ്ര മോദിയുടെ ക്ഷണം. ബ്രസീലിയയില്‍ നടന്ന ഇരു നേതാക്കളുടേയും കൂടിക്കാഴ്ച്ചയിലാണ് മോദിയുടെ ക്ഷണം.

ചൈനീസ് പ്രസിഡന്റ് സീ ജിന്‍ പിങ്ങുമായി കഴിഞ്ഞ ദിവസം മോദി സന്ദര്‍ശനം നടത്തിയിരുന്നു ഇതിന് പിന്നാലെ റഷ്യന്‍ പ്രസിഡന്റുമായുള്ള കൂടിക്കാഴിച്ച.

40 മിനിറ്റ് നീണ്ട കൂടിക്കാഴ്ചയില്‍ ഇരു നേതാക്കളും ഉഭയകക്ഷി വിഷയങ്ങളും  തന്ത്രപ്രധാനമായ വിഷയങ്ങളും ചര്‍ച്ച ചെയ്തു.

അടുത്തിടെ നടന്ന  പൊതുതിരഞ്ഞെടുപ്പില്‍ മികച്ച വിജയം നേടിയ മോദിയെ പുട്ടിന്‍ അഭിനന്ദിച്ചു. ഡിസംബറിലായിരിക്കും പുഡിന്റെ സന്ദര്‍ശനം.

റഷ്യന്‍  നേതസാവിന് ആതിഥേയത്വം വഹിക്കുന്നതില്‍ ഇന്ത്യ ആവേശഭരിതരാണെന്നും മോദി പറഞ്ഞു. റഷ്യ-ഇന്ത്യ ബന്ധം ശക്തിപ്പെടുത്തുന്നതിനുള്ള ചര്‍ച്ചയാണ് നടന്നതെന്ന് ട്വിറ്ററിലൂടെ മോദി പിന്നീട് അറിയിച്ചു.

ഇരു രാജ്യങ്ങളും തമ്മിലുള്ള ബന്ധത്തില്‍ വികാസം വരുത്തുന്നതില്‍ റഷ്യന്‍ പ്രസിഡന്റ് കാണിച്ച നേതൃത്വത്തെ മോദി അഭിനന്ദിച്ചു. ഇന്ത്യ സ്വതന്ത്രമായത് മുതല്‍ റഷ്യയുമായി തുടര്‍ന്ന് പോരുന്ന സൗഹൃദത്തിനും ഇന്ത്യയുടെ സാമ്പത്തിക വളര്‍ച്ചയിലെ റഷ്യയുടെ പിന്തുണയ്ക്കും മോദി നന്ദി രേഖപ്പെടുത്തി.

ഇന്ത്യയുടെ ഏറ്റവും അടുത്ത സുഹൃത്ത് ആരാണെന്ന് ഒരു കുട്ടി ചോദിച്ചാല്‍ റഷ്യ എന്നായിരിക്കും ഇന്ത്യയുടെ മറുപടിയെന്ന് മോദി ഹിന്ദിയില്‍ പറഞ്ഞു. കാരണം പ്രതിസന്ധി ഘട്ടങ്ങളിലെല്ലാം റഷ്യ ഇന്ത്യയ്‌ക്കൊപ്പം നിന്നിട്ടുണ്ടെന്ന് മോദി ചൂണ്ടിക്കാട്ടി.

റഷ്യയുമായുള്ള സഹകരണം മെച്ചപ്പെടുത്തി മുന്നോട്ട് കൊണ്ടുപോവാന്‍ താല്‍പര്യമുണ്ടെന്ന് പറഞ്ഞ മോദി, ആണവ, ഊര്‍ജ്ജ, പ്രതിരോധ മേഖലയിലുള്ള സഹകരണം കൂടുതല്‍ മെച്ചപ്പെടുത്തുമെന്നും വ്യക്തമാക്കി.
    
</TEXT>
</DOC>