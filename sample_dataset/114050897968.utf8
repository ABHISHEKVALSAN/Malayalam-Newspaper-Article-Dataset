<DOC>
<DOCNO>114050897968.utf8</DOCNO>
<TEXT>


           കണ്ണൂരില്‍ സിപിഎം ഉന്നതനെതിരെ ലൈംഗിക വിവാദം    

Thursday 8 May 2014 10:54 pm IST

        കണ്ണൂര്‍: സിപിഎമ്മിന്റെ മുന്‍ ജില്ലാ സെക്രട്ടറിക്കെതിരെ രണ്ട്‌ വര്‍ഷം മുമ്പ്‌ ഉയര്‍ന്ന ലൈംഗികാരേപണത്തിനു പിന്നാലെ കണ്ണൂര്‍ ജില്ലയിലെ പാര്‍ട്ടിയുടെ മറ്റൊരു ഉന്നത നേതാവിനെതിരെയും ലൈംഗികാരോപണം. 
പാര്‍ട്ടിയുടെ ജില്ലാ-സംസ്ഥാന നേതാവും ജില്ലയിലെ ഒരുസഹകരണസ്ഥാപനത്തിന്റെ തലപ്പത്തുള്ളയാളുമായ ഇയാളുടെ വഴിവിട്ട ബന്ധം പാര്‍ട്ടിയുടെ പ്രാദേശിക നേതാക്കള്‍ കയ്യോടെ പിടികൂടുകയും നേതൃത്വം ഇയാളെ താക്കീതു ചെയ്യുകയും ചെയ്തു. കൂത്തുപറമ്പിനും കണ്ണൂരിനുമിടയിലുളള ഒരു പാര്‍ട്ടി ഗ്രാമത്തിലാണ്‌ യുവതിയുടെ വീട്‌. 
ആരോപണം ഉയര്‍ന്ന നേതാവ്‌ കഴിഞ്ഞ കുറേക്കാലങ്ങളായി ഗള്‍ഫുകാരന്റെ ഭാര്യയായ യുവതിയുടെ വീട്ടില്‍ ഔദ്യോഗിക വാഹനത്തില്‍ സ്ഥിരം സന്ദര്‍ശകനാണെന്ന്‌ പാര്‍ട്ടിയുടെ പ്രാദേശിക നേതൃത്വത്തെ അണികള്‍ അറിയിച്ചിരുന്നുവെന്നും എന്നാല്‍ നേതൃത്വം കാര്യമായെടുത്തില്ലെന്നും പറയുന്നു. രണ്ടു ദിവസം മുമ്പ്‌ രാത്രി ഏറെ വൈകി ഔദ്യോഗിക വാഹനത്തില്‍ നേതാവ്‌ സ്ഥലത്തെത്തിയപ്പോള്‍ പാര്‍ട്ടിക്കാരായ ചിലര്‍ കയ്യോടെ പിടികൂടുകയായിരുന്നു. അതേ സമയം സഹകരണ സ്ഥാപനവുമായി ബന്ധപ്പെട്ട ചില കാര്യങ്ങള്‍ക്കാണ്‌ യുവതിയുടെ വീട്ടിലെത്തിയതെന്ന്‌ നേതാവ്‌ പാര്‍ട്ടി നേതൃത്വത്തെ അറിയിച്ചിരുന്നു. സംഭവം പുറത്തായതോടെ പാര്‍ട്ടിക്കുളളില്‍ വിവാദം ശക്തമായിട്ടുണ്ട്‌. 
പി.ശശിയെ ലൈംഗികാരോപണത്തിന്റെ പേരില്‍ പാര്‍ട്ടിയില്‍ നിന്നും പുറത്താക്കാന്‍ മുന്‍കയ്യെടുത്ത നേതാവ്‌ തന്നെ വിവാദത്തില്‍പ്പെട്ടതോടെ ഇയാള്‍ക്കെതിരെ ഉടന്‍ നടപടിയെടുക്കണമെന്നാവശ്യപ്പെട്ട്‌ ഒരു വിഭാഗം നേതാക്കള്‍ രംഗത്തെത്തിയിട്ടുണ്ട്‌. ജുഡീഷ്യറിക്കെതിരേയും മറ്റും വതോരാതെ പ്രസംഗിച്ച്‌ പാര്‍ട്ടിക്ക്‌ പൊതുജന മധ്യത്തില്‍ പേരുദോഷമുണ്ടാക്കി വിവാദത്തില്‍പ്പെട്ടിരുന്ന നേതാവ്‌ കഴിഞ്ഞ കുറേക്കാലമായി പാര്‍ട്ടി പ്രവര്‍ത്തനങ്ങളില്‍ സജീവമല്ല. സംസ്ഥാന നേതൃത്വം അടുത്ത ദിവസം ഇയാള്‍ക്കെതിരെ നടപടിയെടുക്കുമെന്നും സൂചനയുണ്ട്‌.
പാര്‍ട്ടിയുടെ യുവജന വിഭാഗം നേതാവിന്റെ ഭാര്യയെ നീലേശ്വരത്തെ ഒരു റിസോര്‍ട്ടില്‍വെച്ച്‌ അപമാനിച്ചുവെന്ന ആരോപണത്തിന്റെയും കര്‍ഷകസംഘം നേതാവിന്റെ മകളോട്‌ പാര്‍ട്ടി ഓഫീസില്‍ വെച്ച്‌ അപമര്യാദയായി പെരുമാറിയെന്ന ആരോപണത്തിന്റെയും പേരില്‍ പാര്‍ട്ടിയുടെ മുന്‍ ജില്ലാ സെക്രട്ടറിയായിരുന്ന പി. ശശിയെ 2011-ല്‍ കേന്ദ്ര നേതൃത്വം പാര്‍ട്ടിയില്‍ നിന്നും പുറത്താക്കിയിരുന്നു. അന്ന്‌ ജില്ലാ സെക്രട്ടറിക്കെതിരെ ഉയര്‍ന്ന ആരോപണം പാര്‍ട്ടിയെ ഏറെ പ്രതിരോധത്തിലാക്കിയിരുന്നു. പുറത്താക്കപ്പെട്ട പി. ശശി പാര്‍ട്ടിയുടെ അഭിഭാഷകനായി വേഷമണിഞ്ഞ്‌ നേതൃത്വത്തിന്റെ ആശിര്‍വാദത്തോടെ സാവധാനം പാര്‍ട്ടിയിലേക്ക്‌ തിരിച്ചുവരാനുളള നീക്കത്തിലാണ്‌. ഇതിനിടയിലാണ്‌ ജില്ലയിലെ പാര്‍ട്ടിയിലെ മറ്റൊരു ഉന്നത നേതാവിനെതിരെ പുതിയ വിവാദം ഉയര്‍ന്നിരിക്കുന്നത്‌. ഇത്‌ പാര്‍ട്ടിയെ കൂടുതല്‍ പ്രതിരോധത്തിലാക്കിയിരിക്കുകയാണ്‌.
    
</TEXT>
</DOC>