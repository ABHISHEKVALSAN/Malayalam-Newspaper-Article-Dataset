<DOC>
<DOCNO>114092189179.utf8</DOCNO>
<TEXT>


           നരേന്ദ്രമോദി വാജ്പേയിയുടെ പിന്‍ഗാമി    

Sunday 21 September 2014 10:04 am IST

ശക്തമായ ബോധ്യമുള്ള ആര്‍എസ്‌എസു കാരനാണെങ്കിലും മിതവാദിയായ രാഷ്ട്രീയക്കാരനായിട്ടായിരിക്കും നരേന്ദ്രമോദി വിലയിരുത്തപ്പെടുക. അടല്‍ബിഹാരി വാജ്പേയിയുടെ പിന്‍ഗാമിയായ പ്രധാനമന്ത്രിയായി പ്രവര്‍ത്തിക്കാന്‍ നരേന്ദ്രമോദിക്ക്‌ സാധിക്കും. നരേന്ദ്രമോദി പ്രധാനമന്ത്രിയായാല്‍ വന്‍ദുരന്തമുണ്ടാകും, സര്‍വനാശം സംഭവിക്കുമെന്നൊക്കെയുള്ള പ്രാരണത്തിനൊന്നും അടിസ്ഥാനമില്ല. ഗുജറാത്ത്‌ മുഖ്യമന്ത്രിയെന്ന നിലയില്‍ അനുകൂലമായും പ്രതികൂലമായും ഏറെ ചര്‍ച്ച ചെയ്യപ്പെടുന്നുണ്ട്‌. അവ ഒപ്പത്തിനൊപ്പമായാല്‍ അതിനെക്കുറിച്ചൊന്നും ഞാനഭിപ്രായം പറയുന്നില്ല. വാജ്പേയിയുടെ തത്ത്വശാസ്ത്രം പിന്‍തുടരുന്ന നല്ല പ്രധാനമന്ത്രിയാകാനദ്ദേഹത്തിന്‌ സാധിക്കുമെന്നാണ്‌ എന്റെ വിലയിരുത്തല്‍. ബംഗ്ലാദേശില്‍ നിന്നും ഹിന്ദുക്കള്‍ പലായനം ചെയ്യുന്നത്‌ സംബന്ധിച്ച്‌ ആസാമില്‍ നടത്തിയ പ്രസംഗം ഒഴിച്ചുനിര്‍ത്തിയാല്‍ ന്യൂനപക്ഷ വിരുദ്ധമായതൊന്നും ഒരു പ്രസംഗത്തിലും മോദി പറഞ്ഞിട്ടില്ല. മോദിക്ക്‌ ഏകാധിപത്യശൈലിയെന്ന്‌ ആരോപിക്കുന്നുണ്ട്‌. ഇന്ദിരാഗാന്ധിക്കും രാജീവ്‌ ഗാന്ധിക്കും പ്രധാനമന്ത്രിപോലുമല്ലാത്ത സോണിയാഗാന്ധിക്കും ആ ശൈലിയില്ലെ? ഏകാധിപത്യശൈലിയില്ലാത്ത രണ്ടുപ്രധാനമന്ത്രിമാരേ ഉണ്ടായിട്ടുള്ളു. നെഹ്‌റുവും വാജ്പേയിയും. കര്‍മ്മകുശലനും കാര്യപ്രപ്തിയുമുള്ള പ്രധാനമന്ത്രിയായും ഭരിക്കാന്‍ നരേന്ദ്രമോദിക്ക്‌ സാധിക്കുമെന്നാണ്‌ ഇതുവരെയുള്ള അദ്ദേഹത്തിന്റെ പ്രവര്‍ത്തനങ്ങളും പ്രസംഗങ്ങളും ബോധ്യപ്പടുത്തുന്നത്‌.
കേരള രാഷ്ട്രീയത്തില്‍ എനിക്കറിയാവുന്ന ഏത്‌ ജനനായകനേക്കാളും മാറ്റുകടിയ വ്യക്തിത്വമാണ്‌ തിരുവനന്തപുരത്തെ ബിജെപി സ്ഥാനാര്‍ത്ഥി ഒ. രാജഗോപാലിന്റേത്‌.
നാലുപതിറ്റാണ്ട്‌ മുന്‍പ് 'വക്കീലേ' എന്നുവിളിച്ചു തുടങ്ങിയ ബന്ധം ഇപ്പോള്‍ 'രാജേട്ടന്‍' എന്ന്‌ വിളിക്കാനുള്ള നിലയിലേക്കുയര്‍ന്നത്‌ അദ്ദേഹത്തിന്റെ ഉന്നതമായ വ്യക്തിത്വമാണ്‌. രാഷ്ട്രീയജീവിതം ദൈവവിളിയില്‍ നിന്നുത്ഭവിക്കുന്നതാണ്‌. ഈശ്വരനോടുള്ള ഭക്തിയില്‍ നിന്ന്‌ ഉദിക്കുന്ന സഹജീവികളോടുള്ള ബാദ്ധ്യത സത്യസന്ധമായി നിര്‍വഹിക്കാന്‍ സമര്‍പ്പിതജീവിതമാണദ്ദേഹം നയിക്കുന്നത്‌. അതിന്‌ മുന്നില്‍ നമസ്കരിക്കാതിരിക്കാനാവില്ല.
വിനയം, സത്യസന്ധത, ജാടയും നാട്യവുമില്ലാത്ത പെരുമാറ്റം, നിശബ്ദമായ കാര്യക്ഷമത അതാണ്‌ രാജഗോപാല്‍. കേന്ദ്രത്തില്‍ ഒരു സഹമന്ത്രിക്ക്‌ വലിയ അധികാരമൊന്നുമില്ല. അത്തരമൊരു സ്ഥാനത്തിരുന്നാണ്‌ കാബിനറ്റ്‌ മന്ത്രിക്കുപോലും പറ്റാത്ത വികസനകാര്യങ്ങള്‍ റെയില്‍വെ വകുപ്പില്‍ കേരളത്തിനദ്ദേഹം ചെയ്തത്‌. മലബാറില്‍ ഒട്ടാകെ റെയില്‍വെ മേല്‍പ്പാലങ്ങള്‍ മാത്രമല്ല സ്റ്റേഷനുകളുടെ നവീകരണവും കൂടുതല്‍ വണ്ടികള്‍ കേരളത്തിനു ലഭിച്ചതുമെല്ലാം രാജഗോപാലിന്റെ കര്‍മ്മശേഷിക്കുള്ള സാക്ഷ്യപത്രമാണ്‌.
ബാബു പോള്‍

</TEXT>
</DOC>