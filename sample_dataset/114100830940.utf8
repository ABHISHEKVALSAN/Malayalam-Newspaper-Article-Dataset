<DOC>
<DOCNO>114100830940.utf8</DOCNO>
<TEXT>


           തരൂരിനെതിരെ നടപടി സ്വീകരിക്കുന്ന കാര്യം ഹൈക്കമാന്‍ഡിന് വിട്ടു    

Wednesday 8 October 2014 3:16 pm IST

        തിരുവനന്തപുരം: പ്രധാനമന്ത്രി നരേന്ദ്ര മോദിയെ അനുകൂലിച്ച കോണ്‍ഗ്രസ് ദേശീയ വക്താവും തിരുവനന്തപുരം എംപിയുമായ ശശി തരൂരിനെതിരായി  നടപടി സ്വീകരിക്കുന്ന കാര്യം ഹൈക്കമാന്‍ഡിന് വിട്ടു.

കെ.പി.സി.സി പ്രസിഡന്റ് വി.എം.സുധീരന്‍, മുഖ്യമന്ത്രി ഉമ്മന്‍ചാണ്ടി തുടങ്ങിയ മുതിര്‍ന്ന നേതാക്കള്‍ യോഗം ചേര്‍ന്ന ശേഷമാണ് ഈതീരുമാനം കൈക്കൊണ്ടത്.  തരൂരിന്റെ പ്രസ്താവന അതിരു വിട്ടതാണെന്നും പദവി മറുന്നു കൊണ്ടാണ് തരൂര്‍ ഇത്തരം പ്രസ്താവനകള്‍ നടത്തുന്നതെന്നും യോഗം വിലയിരുത്തി.

യോഗത്തില്‍ തരൂരിനെ നേതാക്കള്‍ വിമര്‍ശിച്ചു. ശക്തമായി താക്കീത് ചെയ്യണമെന്നും കാരണം കാണിക്കല്‍ നോട്ടീസ് നല്‍കണമെന്നും നേതാക്കള്‍ ആവശ്യപ്പെട്ടു. തരൂരിന്റെ പ്രസ്താവന സംബന്ധിച്ച് കോണ്‍ഗ്രസ് ഹൈക്കമാന്‍ഡിന് റിപ്പോര്‍ട്ട് നല്‍കുമെന്ന് പിന്നീട് കെ.പി.സി.സി പ്രസിഡന്റ് വി.എം.സുധീരന്‍ പറഞ്ഞു. തരൂരിനെതിരെ ശക്തമായ നടപടി ഹൈക്കമാന്‍ഡിന്റെ ഭാഗത്ത് നിന്നുണ്ടാകുമെന്നാണ് പ്രതീക്ഷയെന്നും അദ്ദേഹം പറഞ്ഞു.

മോദിയെ പ്രശംസിച്ചതിന്റെ പേരില്‍ ശശി തരൂരിനെതിരെ  ഇന്നലെയും രൂക്ഷ വിമര്‍ശനവുമായി കോണ്‍ഗ്രസ് നേതാക്കള്‍ രംഗത്തെത്തിയിരുന്നു. തരൂരിനെതിരെ നടപെടിയെടുക്കാതെ മുന്നോട്ട് പോകാനാവില്ലെന്ന പൊതുവികാരമാണ് കോണ്‍ഗ്രസ് നേതാക്കള്‍ക്ക്. ഇക്കാര്യത്തില്‍ ഗ്രൂപ്പ് മറന്ന് എല്ലാ നേതാക്കളും യോജിപ്പിലാണ്.
    
</TEXT>
</DOC>