<DOC>
<DOCNO>114012370272.utf8</DOCNO>
<TEXT>


           ഗൂഢാലോചന തള്ളുകയല്ല , തെളിയുകയാണുണ്ടായത്    

Thursday 23 January 2014 12:23 am IST

        തിരുവനന്തപുരം : 'ഒരു വെടിക്ക് രണ്ട് പക്ഷി' എന്നതുപോലെയാണ് ടിപി വധക്കേസിലെ വിധിയിലൂടെ രണ്ടു കാര്യങ്ങള്‍ വ്യക്തമായത്. ഒന്നാമത്തെ കാര്യം ചന്ദ്രശേഖരന്റെ കൊലപാതകത്തില്‍ സിപിഎമ്മിന് ഒരു പങ്കുമില്ല എന്നായിരുന്നു അവരുടെ നിലപാട്. അതുകൊണ്ടുതന്നെ അതിനായി ഗൂഡാലോചനയും നടന്നിട്ടില്ല. ഇത് വിചാരണകോടതി തള്ളിക്കളഞ്ഞിരിക്കുകയാണ്. ടി.പി. ചന്ദ്രശേഖരന്‍ വധക്കേസില്‍ ഗൂഡാലോചന നടന്നു എന്നാണ് കണ്ടെത്തിയത്. അതിനാല്‍ പറവൂര്‍ ഏരിയാ കമ്മറ്റിയംഗം പി.കെ. കുഞ്ഞനന്തനും കെ.സി. രാമചന്ദ്രനും കുറ്റക്കാരാണെന്നും കോടതി കണ്ടെത്തിയിരിക്കുന്നു. ഒഞ്ചിയത്തെ ചന്ദ്രശേഖരനെ വധിക്കാന്‍ പി.കെ. കുഞ്ഞനന്തന്‍ എന്തിനു വേണ്ടി ഗൂഡാലോചന നടത്തണം? ഇരുവരും തമ്മിലെന്തെങ്കിലും ബന്ധമോ വൈരാഗ്യമോ ഉണ്ടോ? ഇല്ലെന്നാണ് കെ.കെ.രമയടക്കം പറയുന്നത്. അതില്‍നിന്നും വ്യക്തമാണ,് സിപിഎമ്മിന്റെ താല്പര്യം കുഞ്ഞനന്തനും കൂട്ടാളികളും നടപ്പാക്കുകയായിരുന്നു.
ഈ വിധിയില്‍ സിപിഎം ആശ്വസിക്കുന്നത് കോഴിക്കോട് ജില്ലാകമ്മറ്റി അംഗം പി. മോഹനനെ വിട്ടയച്ചതിലാണ്. കുഞ്ഞനന്തനെ കുറ്റവിമുക്തനാക്കാത്തതിലും കുണ്ഠിതമുണ്ട്. രണ്ടുപേരും ഓരോ രീതിയില്‍ പ്രതിക്കൂട്ടിലായവര്‍. എന്തേ ഒരാളെമാത്രം വിട്ടയച്ചില്ല എന്നതിലാവും അവര്‍ക്ക് ആശങ്ക. കുറ്റക്കാരെന്ന് കണ്ടെത്തിയവരാരും പാര്‍ട്ടിക്കാരല്ലെന്ന് തെളിയിക്കാന്‍ സിപിഎമ്മിന് ഇതുവരെയും കഴിഞ്ഞിട്ടില്ല. പാര്‍ട്ടിക്ക് കൊലയുമായി ബന്ധമില്ലെന്നേ പറയുന്നുള്ളൂ. എന്നിട്ടും 12 പേര്‍ കുറ്റക്കാരാണെന്ന് കോടതി പ്രഖ്യാപിച്ചപ്പോള്‍ എന്തിന് സിപിഎം മധുരപലഹാരവിതരണം നടത്തി എന്ന ചോദ്യം ഉയരാനിരിക്കുന്നതേയുള്ളൂ. ശിക്ഷ കിട്ടുമെന്നുറപ്പായതിലുള്ള സന്തോഷം കൊണ്ടാണെങ്കില്‍ ഇവര്‍ ഇനി അപ്പീലിന് പോകില്ലേ?
വിധിയില്‍ തെളിഞ്ഞ രണ്ടാമത്തെത് ചന്ദ്രശേഖരന്‍ വധക്കേസ് അനേ്വഷിക്കുന്ന ഒരു ഘട്ടത്തില്‍ ഉണ്ടായ ഒത്തുകളിയാണ്. സിപിഎമ്മും ആഭ്യന്തരവകുപ്പും ഇടപെട്ട് ചില കാര്യങ്ങളില്‍ ധാരണയായെന്ന ആരോപണം ശരിവയ്ക്കുന്നതാണ് പി. മോഹനന്റെ പങ്ക് തെളിയിക്കുന്നതില്‍ പ്രോസിക്യൂഷന് ഉണ്ടായ  വീഴ്ച. മനഃപ്പൂര്‍വം സര്‍ക്കാര്‍ തോറ്റുകൊടുത്തു എന്നതാണ് ഇപ്പോള്‍ വ്യക്തമായത്. പി.മോഹനന്‍ കുറ്റക്കാരനാകാന്‍ പാടില്ല.  അതിനുമുകളിലേക്കും അനേ്വഷണം നീളാന്‍ പാടില്ല എന്ന സിപിഎം ആവശ്യം അംഗീകരിച്ചതിന് യുഡിഎഫിന് ലഭിച്ച പ്രതിഫലം സര്‍ക്കാറിന്റെ നിലനില്‍പാണ്. പ്രതികള്‍ക്ക് ജയിലില്‍ രാജകീയ സുഖം കിട്ടി. ബാഹ്യലോകവുമായി ബന്ധപ്പെടാന്‍ അത്യന്താധുനിക ടെലഫോണ്‍ സംവിധാനങ്ങളൊരുക്കി. ദീര്‍ഘമായ ഒരു പിക്‌നിക് പോലെ ജയില്‍ ജീവിതം നല്ലൊരു അനുഭവമാക്കാന്‍ പ്രതികള്‍ക്ക് സൗകര്യം ചെയ്തത് ചില്ലറ കാര്യമല്ല. ഭരണത്തിന് അസൗകര്യമുണ്ടാക്കാന്‍ ഞങ്ങളില്ലെന്ന്് സിപിഎം, പക്ഷേ ടിപി കേസിന്റെ പേരില്‍ സിപിഎമ്മിനെ പൂട്ടാന്‍ സര്‍ക്കാരും ശ്രമിക്കരുത്. ധാരണ നന്നായി പ്രവര്‍ത്തിച്ചു. ''പോത്തിന്റെ കടിയും തീരും കാക്കയുടെ വിശപ്പും മാറും'' സംഭവിച്ചത് അതുതന്നെ.
പല പല രാഷ്ട്രീയ കൊലപാതകങ്ങളും സിപിഎം നടത്തിയിട്ടുണ്ടെങ്കിലും കെ.ടി. ജയകൃഷ്ണനേയും ടി.പി. ചന്ദ്രശേഖരനേയും കൊന്നതുപോലെ ജനമനസ്സാക്ഷിയെ പിടിച്ചുലച്ച സംഭവങ്ങള്‍ അധികമില്ല. 91 വെട്ടുകൊണ്ടാണ് ടി.പി. ചന്ദ്രശേഖരന്‍ മരിക്കുന്നത്. ആസൂത്രിത ഗൂഡാലോചന ഇതിനുപിന്നിലുണ്ടെന്ന് വ്യക്തം. സിപിഎമ്മിന്റെ കരുത്തനായ നേതാവായ ചന്ദ്രശേഖരന്‍ സിപിഎം വിട്ട് രണ്ടുവര്‍ഷം തികയും മുമ്പാണ് കൊല്ലപ്പെടുന്നത്. അതിനു മുമ്പു തന്നെ ചന്ദ്രശേഖരന് ചാപ്പകുത്തുംവിധം 'കുലം കുത്തി' എന്ന മുദ്ര ചാര്‍ത്തിക്കൊടുത്തു. ചാപ്പകുത്തിയാല്‍ പിന്നെ കൃത്യം നിര്‍വഹിക്കുക, അതാണ് ചെയ്തത്. എസ്എഫ്‌ഐയുടെ പ്രാദേശിക നേതാവ് മുതല്‍ ഡിവൈഎഫ്‌ഐയുടെ സംസ്ഥാന നേതാവു വരെ വിവിധ തലങ്ങളില്‍ മികവു തെളിയിച്ച ചന്ദ്രശേഖരനെ തലങ്ങും വിലങ്ങും വെട്ടി വീഴ്ത്താന്‍ കാരണം വ്യക്തമാണ്. സിപിഎമ്മിന്റെ സ്റ്റാലിനിസ്റ്റ്, ഫാസിസ്റ്റ് ചിന്താഗതി, ഭിന്നാഭിപ്രായം പ്രകടിപ്പിക്കുന്നവരെ വച്ചു പൊറുപ്പിക്കാത്ത ശൈലി. കുലമഹിമ എന്നാല്‍ സിപിഎമ്മിനോടൊപ്പം നില്‍ക്കുക, ഒട്ടി നില്‍ക്കുക എന്നത് മാത്രം. വേറിട്ടുപോയാല്‍ വെട്ടിക്കൊല്ലുക. സമര്‍ഥമായി തന്നെ കൃത്യം നടപ്പാക്കി. എന്നിട്ടും പിടിക്കപ്പെട്ടല്ലോ എന്നതാവും അവരെ ഇപ്പോള്‍ അലട്ടുന്ന ചിന്ത. പ്രതികളെ പിടിക്കുംവരെ കേരള പോലീസിന്റെ മിടുക്കും മികവും വ്യക്തമായി. രാഷ്ട്രീയ നേതൃത്വം ഇടക്കെത്തിയപ്പോഴാണ് എല്ലാം കീഴ്‌മേല്‍ മറിച്ചത്.
കൂറുമാറുന്നവരാണെന്നറിഞ്ഞിട്ടും കുറേപേര്‍ സാക്ഷി പട്ടികയിലെത്തിയതെന്തുകൊണ്ട്? ഒന്നും രണ്ടുമല്ല 52 പേരാണ് വിചാരണക്കിടയില്‍ കൂറുമാറിയത്.  പ്രലോഭനങ്ങളും ഭീഷണികളും ഇതിനായി നന്നായി നടത്തി.
ചന്ദ്രശേഖരനെ വധിക്കാന്‍ ഗൂഡാലോചന നാലിടത്ത് നടത്തിയെന്നാണ് കേസ്. ഓര്‍ക്കാട്ടേരിയില്‍ ആദ്യത്തേത്. പറയങ്കണ്ടി രവീന്ദ്രന്റെ പൂക്കടയില്‍ നടന്ന ഗൂഡാലോചന തെളിഞ്ഞില്ലല്ലോ എന്നാണ് സിപിഎം ആശ്വസിക്കുന്നത്.
2012 ഏപ്രില്‍ 10നും 20നും നടന്ന ഗൂഡാലോചനയെ കുറിച്ചവര്‍ മൗനം പാലിക്കുന്നു. ഏപ്രില്‍ 20ന് കുഞ്ഞനന്തന്റെ വീട്ടിലെ ഗൂഡാലോചന തെളിഞ്ഞതുകൊണ്ടാല്ലോ കുഞ്ഞനന്തന്‍ കുറ്റകാരനാകുന്നത്. കുഞ്ഞനന്തന്റെ സാന്നിധ്യത്തില്‍ നടന്ന ഗൂഡാലോചനയെ തുടര്‍ന്നാണല്ലോ പിറ്റേദിവസം കെ.സി. രാമചന്ദ്രന്‍ 40000 രൂപ ഒന്നാം പ്രതി അനൂപിന് നല്‍കുന്നത്.  ഉന്നതരുടെ പങ്ക് തെളിയിക്കാന്‍ കേരളാ പോലീസിനെ ആശ്രയിക്കാന്‍ പറ്റില്ലെന്ന് ആര്‍എംപി പറയുന്നത് യുഡിഎഫ് സര്‍ക്കാരില്‍ വിശ്വാസം നഷ്ടപ്പെട്ടതുകൊണ്ടാണ്.
സിബിഐ അനേ്വഷണം ആര്‍എംപി മാത്രമല്ല കോണ്‍ഗ്രസ് നേതാക്കള്‍ തന്നെ ആഗ്രഹിക്കുന്നു. അത് സംഭവിക്കുമോ? സംശയമാണ്.തിരുവനന്തപുരം: ടി.പി ചന്ദ്രശേഖരന്‍ വധക്കേസില്‍ അപ്പീല്‍ നല്‍കുന്നതുള്‍പ്പെടെയുള്ള വിഷയങ്ങള്‍ നിയമോപദേശം ലഭിച്ചശേഷം തീരുമാനിക്കുമെന്നു മുഖ്യമന്ത്രി ഉമ്മന്‍ചാണ്ടി. രാഷ്ട്രീയ കൊലപാതകങ്ങളുടെ ചരിത്രത്തില്‍ ആദ്യമായാണു ഗൂഢാലോചനയില്‍ നേതാക്കള്‍ക്കു പങ്കുണ്ടെന്നു കണ്ടെത്തുന്നതെന്നും മുഖ്യമന്ത്രി വാര്‍ത്താസമ്മേളനത്തില്‍ പറഞ്ഞു.
കോടതിവിധി പൂര്‍ണമായും മാനിക്കുന്നു. വിധിയില്‍ വിയോജിപ്പുള്ളവര്‍ നിയമപരമായി നേരിടുകയാണു വേണ്ടത്. നിയമോപദേശം ലഭിച്ചശേഷം തുടര്‍ നടപടികളെക്കുറിച്ചു സര്‍ക്കാര്‍ പരിശോധിക്കും. ഇക്കാര്യത്തില്‍ സര്‍ക്കാരിനു സുതാര്യമായ സമീപനമാണുള്ളത്. രാഷ്ട്രീയ കൊലപാതകങ്ങള്‍ക്കെല്ലാം പിന്നില്‍ ഗൂഢാലോചനയുണ്ട്. അതെല്ലാം അന്വേഷിക്കാനുള്ള നടപടികള്‍ക്കു യു.ഡി.എഫ് തുടക്കം കുറിച്ചു. ഗൂഢാലോചനകള്‍ ഇല്ലാതായാലേ രാഷ്ട്രീയ കൊലപാതകങ്ങള്‍ക്ക് അറുതി വരുത്താനാകൂ. ഇത്തരം പ്രവണതകള്‍ക്കെതിരായി സമൂഹനന്‍മയ്ക്കു വേണ്ടിയുള്ള പ്രവര്‍ത്തനങ്ങള്‍ സര്‍ക്കാര്‍ നടത്തും.
വധക്കേസില്‍ ഗൂഢാലോചന നടത്തിയതു രണ്ടു ജില്ലകളിലെ മാര്‍ക്‌സിസ്റ്റു നേതാക്കളാണെന്നു കണ്ടെത്തിയിട്ടുണ്ട്. കൊലപാതകത്തില്‍ പാര്‍ട്ടിക്കു പങ്കില്ലെന്നു പറഞ്ഞ നേതാക്കള്‍ക്ക് ഇതിനു മറുപടി പറയണം. ഇതു സംബന്ധിച്ചു പ്രതിപക്ഷ നേതാവു തന്നെ പ്രതികരിച്ചിട്ടുണ്ട്. മാര്‍ക്‌സിസ്റ്റു പാര്‍ട്ടിക്ക് ഇതില്‍ നിന്നും കൈയൊഴിയാന്‍ സാധിക്കില്ലെന്നാണ് വിഎസിന്റെ വാദം.അന്വേഷണത്തില്‍ അഭിനന്ദനാര്‍ഹമായ പ്രകടനമാണു പൊലീസ് നടത്തിയത്. ഒരു കള്ളസാക്ഷിയെപ്പോലും പൊലീസ് സൃഷ്ടിച്ചില്ല. അതുകൊണ്ടാണു പലരും കൂറുമാറാന്‍ ഇടയായത്. ഒരു രാഷ്ട്രീയ കൊലപാതകത്തിന് ഇത്രയുംപേര്‍ ഇതുവരെ ശിക്ഷിക്കപ്പെട്ടിട്ടില്ല, മുഖ്യമന്ത്രി പറഞ്ഞു.

കെ കുഞ്ഞിക്കണ്ണന്‍

</TEXT>
</DOC>