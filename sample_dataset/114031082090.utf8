<DOC>
<DOCNO>114031082090.utf8</DOCNO>
<TEXT>


           ജനപ്രതിനിധികള്‍ക്കെതിരായ കേസുകള്‍ ഒരു വര്‍ഷത്തിനകം തീര്‍പ്പാക്കാന്‍ ഉത്തരവ്‌    

Monday 10 March 2014 9:20 pm IST

ന്യൂദല്‍ഹി: എംപിമാര്‍ക്കും എംഎല്‍എമാര്‍ക്കും എതിരായ അഴിമതി, ക്രിമിനല്‍ കേസുകള്‍ ഒരു വര്‍ഷത്തിനകം തീര്‍ക്കാന്‍ സുപ്രീകോടതി വിചാരണക്കോടതികള്‍ക്ക്‌ നിര്‍ദ്ദേശം നല്‍കി. കുറ്റപത്രം നല്‍കി ഒരു വര്‍ഷത്തിനകം കേസുകള്‍ തീര്‍പ്പാക്കണം. അതിനു കഴിഞ്ഞില്ലെങ്കില്‍ അതതു സംസ്ഥാനങ്ങളിലെ ഹൈക്കോടതി ചീഫ്‌ ജസ്റ്റിസിനെ കാരണം അറിയിക്കണമെന്നും ജസ്റ്റിസ്‌ ആര്‍.എം. ലോധയുടെ നേതൃത്തിലുള്ള ബഞ്ച്‌ ഉത്തരവിട്ടു.
ജനപ്രാതിനിധ്യ നിയമത്തിലെ 8(1) 8(2), 8(3) വകുപ്പുകള്‍ പ്രകാരമുള്ള കേസുകളാണ്‌ ഒരു വര്‍ഷത്തിനകം തീര്‍ക്കേണ്ടത്‌. രാഷ്ട്രീയത്തെ ക്രിമിനല്‍വത്കരണത്തില്‍ നിന്ന്‌ മോചിപ്പിക്കണമെന്നു കാട്ടിയുള്ള പൊതുതാത്പര്യ ഹര്‍ജിയിലാണ്‌ കോടതി ഉത്തരവ്‌. 
കേസുകളില്‍ വളരെയേറെകാലതാമസം വരുന്നതിനാല്‍ രണ്ടു വര്‍ഷത്തില്‍കൂടുതലുള്ള ശിക്ഷയും തുടര്‍ന്നുള്ള അയോഗ്യരാക്കലും കാര്യക്ഷമമല്ലാതെ പോകുകയാണെന്ന്‌ ലോ കമ്മീഷന്‍ നേരത്തെ റിപ്പോര്‍ട്ടില്‍ ചൂണ്ടിക്കാട്ടിയിരുന്നതാണ്‌. കുറ്റപത്രം നല്‍കിയെന്നതുകൊണ്ട്‌ ജനപ്രതിനിധികളെ അയോഗ്യരാക്കാനാവില്ലെന്നും കമ്മീഷന്‍ വ്യക്തമാക്കുകയുണ്ടായി. 
    
</TEXT>
</DOC>