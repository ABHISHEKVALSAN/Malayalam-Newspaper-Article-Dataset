<DOC>
<DOCNO>114010164883.utf8</DOCNO>
<TEXT>


           കെപിസിസി പ്രസിഡന്റ്‌; ഗ്രൂപ്പ്‌ സമവാക്യങ്ങള്‍ മാറും, പന്ത്‌ ആന്റണിയുടെ കോര്‍ട്ടില്‍    

Wednesday 1 January 2014 10:19 pm IST

        കൊച്ചി: കെപിസിസി നേതൃത്വത്തില്‍ വരുന്ന മാറ്റം സംസ്ഥാന കോണ്‍ഗ്രസിലെ ഗ്രൂപ്പു സമവാക്യങ്ങളെ തിരുത്തും. രമേശ്‌ ചെന്നിത്തലക്കു പകരം ആര്‌ കെപിസിസി പ്രസിഡന്റാകണമെന്നതില്‍ ഇപ്പോഴും അന്തിമ തീരുമാനമായിട്ടില്ലെങ്കിലും ഇക്കാര്യത്തില്‍ അവസാന വാക്ക്‌ എ കെ ആന്റണിയുടെതായിരിക്കുമെന്നാണ്‌ കരുതുന്നത്‌. പ്രസിഡന്റ്‌ സ്ഥാനത്തേക്ക്‌ പരിഗണിക്കപ്പെടുന്നവരെല്ലാം ആന്റണി പക്ഷക്കാരായതിനാല്‍ ഇക്കാര്യത്തില്‍ അവസാനവാക്ക്‌ പറയാന്‍ ആന്റണിക്കും ബുദ്ധിമുട്ടുള്ള സാഹചര്യമാണ്‌ ഇപ്പോഴുള്ളത്‌. ജി കാര്‍ത്തികേയന്‍, മുല്ലപ്പള്ളി രാമചന്ദ്രന്‍, വി എം സുധീരന്‍ എന്നിവരുടെ പേരുകളാണ്‌ സജീവ പരിഗണനയിലുള്ളത്‌. ഇവര്‍ മൂന്നു പേരും ആന്റണിയുടെ രാഷ്ട്രീയ നിലപാടുകളോട്‌ കൂറുപുലര്‍ത്തുന്നവരുമാണ്‌. ഉമ്മന്‍ ചാണ്ടിയുടെ നേതൃത്വത്തിലുളള സംസ്ഥാനത്തെ എ ഗ്രൂപ്പിനോട്‌ താത്പര്യമില്ലാത്തവരുമാണ്‌. 
മുല്ലപ്പള്ളിയും സുധീരനും ഉമ്മന്‍ചാണ്ടിയുടെയും കൂട്ടരുടെയും രാഷ്ട്രീയ നിലപാടുകളെ തുറന്നെതിര്‍ക്കുകയുമാണ്‌. കാര്‍ത്തികേയന്‍ മാത്രമാണ്‌ എ ഗ്രൂപ്പിനെതിരെ പരസ്യമായി നിലപാടെടുക്കാത്തത്‌. അതുകൊണ്ടു തന്നെ എ ഗ്രൂപ്പിനും ഉമ്മന്‍ ചാണ്ടിക്കും താത്പര്യം കാര്‍ത്തികേയന്‍ പ്രസിഡന്റാവുന്നതിനോടാണ്‌.
മലബാറില്‍ നിന്ന്‌ സികെജിക്ക്‌ ശേഷം കെപിസിസി പ്രസിഡന്റ്‌ ഉണ്ടായിട്ടില്ലെന്നും ഇക്കുറിയെങ്കിലും അതുണ്ടാവണമെന്നുമുള്ള മുല്ലപ്പള്ളിയുടെ ആവശ്യം ന്യായമാണ്‌. എട്ടു വര്‍ഷം മുന്‍പ്‌ മുല്ലപ്പള്ളിക്ക്‌ കപ്പിനും ചുണ്ടിനുമിടയിലാണ്‌ പ്രസിഡന്റ്‌ കസേര നഷ്ടമായത്‌. ഗ്രൂപ്പ്‌ സമവായത്തിന്റെ പേരില്‍ ചെന്നിത്തല പ്രസിഡന്റാവുകയായിരുന്നു. പിന്നീട്‌ കേന്ദ്ര ആഭ്യന്തര സഹമന്ത്രി പദവിയിലെത്തിയെങ്കിലും സംസ്ഥാന കോണ്‍ഗ്രസിന്റെ അധ്യക്ഷ സ്ഥാനം തന്നെയാണ്‍്‌ മുല്ലപ്പള്ളി ലക്ഷ്യമിടുന്നത്‌. 
വി എം സുധീരനും കെപിസിസി പ്രസിഡന്റ്‌ പദം ഏറെ നാളായുള്ള മോഹമാണ്‌. കഴിഞ്ഞ ലോക്സഭ തെരഞ്ഞടുപ്പിലും നിയമസഭ തെരഞ്ഞെടുപ്പിലും മത്സരിക്കാന്‍ നേതൃത്വം ആവശ്യപ്പെട്ടിട്ടും സുധീരന്‍ തയ്യാറാകാതിരുന്നത്‌ കെപിസിസി പ്രസിഡന്റ്‌ കസേര ലക്ഷ്യമിട്ട്‌ തന്നെയാണ്‌. രമേശ്‌ ചെന്നിത്തല നിയമസഭ സ്ഥാനാര്‍ത്ഥിയായതോടെ സുധീരന്‍ ആ കസേര ഉറപ്പിച്ചതുമാണ്‌. ആന്റണിക്കും ഏറെ താത്പര്യം സൂധീരന്‍ പ്രസിഡന്റാവുന്നതിനോടാണ്‌. എന്നാല്‍ ഉമ്മന്‍ ചാണ്ടിയും അദ്ദേഹത്തിന്റെ നേതൃത്വത്തിലുള്ള ഗ്രൂപ്പും സുധീരനെ ശക്തമായി എതിര്‍ക്കുകയാണ്‌. 
മൂന്നു പേരില്‍ ആര്‌ പ്രസിഡന്റായാലും അത്‌ നിലവില്‍ സംസ്ഥാന കോണ്‍ഗ്രസിലുള്ള ഗ്രൂപ്പ്‌ സമവാക്യങ്ങളില്‍ മാറ്റം വരുത്തും. രമേശ്‌ ചെന്നിത്തലയുടെയും ഉമ്മന്‍ ചാണ്ടിയുടെയും നേതൃത്വത്തിലുള്ള ഐ -എ ഗ്രൂപ്പുകള്‍ എന്ന സ്ഥിതിക്ക്‌ മാറ്റം വരും. പത്തു വര്‍ഷത്തിലേറെയായി സംസ്ഥാന കോണ്‍ഗ്രസില്‍ കാര്യമായ റോളില്ലാത്ത എ കെ ആന്റണിയുടെ നേതൃത്വത്തിലുള്ള ഗ്രൂപ്പ്‌ കൂടുതല്‍ ശക്തമാവുകയും ചെയ്യും. ആന്റണിയെ ദുര്‍ബലനാക്കി എ ഗ്രൂപ്പ്‌ നേതൃത്വം ഏറ്റെടുത്ത ഉമ്മന്‍ചാണ്ടിക്ക്‌ പാര്‍ട്ടിയിലുള്ള മേധാവിത്വം നഷ്ടമാവുകയും ചെയ്യും. 
ടി.എസ്‌ . നീലാംബരന്‍

</TEXT>
</DOC>