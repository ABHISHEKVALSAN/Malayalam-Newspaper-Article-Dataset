<DOC>
<DOCNO>114111140609.utf8</DOCNO>
<TEXT>


            മാധ്യമങ്ങളിലെ സ്ത്രീ ചിത്രീകരണം: നയം പരിഗണനയില്‍-മന്ത്രി    

Tuesday 11 November 2014 11:58 pm IST

        തിരുവനന്തപുരം: മാധ്യമങ്ങളിലെ സ്ത്രീകള്‍ കൂടുതല്‍ സജീവമാകുന്നത് ആശാവഹമാണെങ്കിലും മാധ്യമങ്ങളുടെ തലപ്പത്ത് എത്തുന്ന സ്ത്രീകളുടെ  എണ്ണം തുലോം കുറവാണെന്ന് മന്ത്രി ഡോ.എം.കെ. മുനീര്‍. മാധ്യമങ്ങളില്‍ പ്രത്യേകിച്ച് സീരിയലുകളില്‍ സ്ത്രീകളെ ചിത്രീകരിക്കുന്ന കാര്യത്തില്‍ ഒരു മാധ്യമനയം രൂപീകരിക്കുന്നകാര്യം സജീവ പരിഗണനയിലാണ്. വനിതാകമ്മിഷനും  പ്രസ്‌ക്ലബ് വനിതാഫോറവും സംയുക്തമായി മാധ്യമങ്ങളിലെ സ്ത്രീ എന്ന വിഷയത്തില്‍ നടത്തിയ സെമിനാര്‍ ഉദ്ഘാടനം ചെയ്തുസംസാരിക്കുകയായിരുന്നു അദ്ദേഹം. ഓരോ മാധ്യമത്തിലും സ്ത്രീസൗഹൃദ മാധ്യമനയം രൂപീകരിക്കണമെന്ന് ചടങ്ങില്‍ അദ്ധ്യക്ഷതവഹിച്ച വനിതാകമ്മിഷന്‍ അദ്ധ്യക്ഷ  കെ.സി. റോസക്കുട്ടി പറഞ്ഞു. എല്ലാ ജില്ലയിലും പ്രസ്‌ക്ലബ്ബുമായിചേര്‍ന്ന് നടത്തുന്ന സെമിനാര്‍ പരമ്പരയുടെ സംസ്ഥാനതല ഉദ്ഘാടനമാണ് നടന്നത്.

പ്രസ്‌ക്ലബ് പ്രസിഡന്റ് പി.പി. ജയിംസ്, വനിതാകമ്മിഷന്‍ അംഗങ്ങളായ അഡ്വ. നൂര്‍ബിനാ റഷീദ്, കെ. എ. തുളസി, ഡോ. ജെ. പ്രമീളാദേവി, ഡോ. ലിസിജോസ്, അനിതാകമ്മിഷന്‍ മെമ്പര്‍സെക്രട്ടറി കെ. കെ. പ്രസന്നകുമാര്‍, വനിതാകമ്മിഷന്‍ ഡയറക്ടര്‍ എ. അനില്‍കുമാര്‍, പ്രസ്‌ക്ലബ് വനിതാഫോറം പ്രസിഡന്റ് ഷീനാ സതീഷ് എന്നിവര്‍ സംസാരിച്ചു. തുടര്‍ന്നു നടന്ന സെമിനാറില്‍ മാധ്യമവും സ്ത്രീയും നിയമങ്ങളും എന്നവിഷയത്തില്‍ ഡിസിപി അജിതാ ബീഗം സംസാരിച്ചു. സ്ത്രീകള്‍ക്കെതിരായ  കുറ്റകൃത്യങ്ങള്‍ 10ശതമാനത്തോളം കൂടിയതായി അജിതാ ബീഗം കുറ്റപ്പെടുത്തി. സ്ത്രീകള്‍ക്കെതിരായ കുറ്റകൃത്യങ്ങള്‍ക്കുള്ള ശിക്ഷ വെറും നാമമാത്രമാണെന്നും അവര്‍ പറഞ്ഞു. വേണം മാധ്യമങ്ങള്‍ക്ക് സ്വന്തം സ്ത്രീനയം എന്നവിഷയത്തില്‍ പത്രപ്രവര്‍ത്തകനായ ഗൗരീദാസന്‍നായരും, സ്ത്രീസൗഹൃദ സങ്കല്പങ്ങളെക്കുറിച്ച് ഡോ. ജെ. ദേവികയും മാധ്യമങ്ങളിലെ സ്ത്രീകളുടെ പ്രശനങ്ങളെക്കുറിച്ച് പ്രസ്‌ക്ലബ്‌വനിതാഫോറം സെക്രട്ടറി സിമി തോമസും സാരിച്ചു.
    
</TEXT>
</DOC>