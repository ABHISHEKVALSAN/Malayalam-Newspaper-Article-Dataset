<DOC>
<DOCNO>114072517665.utf8</DOCNO>
<TEXT>


           അമേരിക്കയില്‍ പോകാന്‍ എംഎല്‍എമാര്‍ക്ക് സിപിഎം വിലക്ക്    

Friday 25 July 2014 11:48 pm IST

        തിരുവനന്തപുരം:  അമേരിക്കന്‍ സന്ദര്‍ശന പരിപാടിയില്‍ സിപിഎം എംഎല്‍എമാരായ ടി.വി.രാജേഷും കെ.ടി.ജലീലും പങ്കെടുക്കില്ല. അമേരിക്കന്‍ സ്‌റ്റേറ്റ് ഡിപ്പാര്‍ട്ട്‌മെന്റ് സംഘടിപ്പിക്കുന്ന അന്താരാഷ്ട്ര നേതൃത്വ സന്ദര്‍ശന പരിപാടിയില്‍ പങ്കെടുക്കുന്നതിന് സിപിഎം സംസ്ഥാന സെക്രട്ടേറിയേറ്റിന്റെ വിലക്ക് എര്‍പ്പെടുത്തിയതാണ് കാരണം. എന്നാല്‍ സിപിഐയുടെ ഇ.എസ്.ബിജി മോള്‍ എന്നാല്‍ അമേരിക്കക്ക് പോകും. സ്പീക്കര്‍ തെരഞ്ഞെടുത്തതിനാലാണ് സംഘത്തില്‍ ഉള്‍പ്പെട്ടതെന്നും നയപരമായ ചില പ്രശ്‌നങ്ങള്‍ ഉള്ളതിനാല്‍ പോകുന്നില്ലന്നും രാജേഷ് ജന്മഭൂമിയോട് പറഞ്ഞു.

അമേരിക്കന്‍ കോണ്‍സുലേറ്റ് ജനറലാണ് എംഎല്‍എമാരെ തെരഞ്ഞെടുത്തിരിക്കുന്നത്. സ്പീക്കര്‍ ജി.കാര്‍ത്തികേയന്‍ വഴി വിവിധ രാഷ്ട്രീയ പാര്‍ട്ടികളിലെ ഏഴ് എംഎല്‍എ മാരെയാണ് നേതൃത്വ സന്ദര്‍ശന പരിപാടിയില്‍ പങ്കെടുക്കാന്‍ തെരഞ്ഞെടുത്തത്. സിപിഐയുടെ ഇ.എസ്.ബിജി മോള്‍, സിപിഎം സ്വതന്ത്രന്‍ കെ.ടി.ജലീല്‍, സിപിഎമ്മിന്റെ ടി.വി.രാജേഷ്, മുസ്ലീംലീഗിന്റെ എന്‍.ഷംസുദീന്‍, കോണ്‍ഗ്രസിന്റെ അന്‍വര്‍ സാദത്ത്, ഐ.സി.ബാലകൃഷ്ണന്‍, ഷാഫി പറമ്പില്‍ എന്നിവരാണ് സന്ദര്‍ശനത്തിന് തെരഞ്ഞെടുക്കപ്പെട്ടത്.

മെയ് 29ന് സ്പീക്കറുടെ ചേംബറില്‍ അമേരിക്കന്‍ കോണ്‍സുലേറ്റ് പ്രതിനിധി സ്പീക്കറുമായി കൂടിക്കാഴ്ച നടത്തിയിരുന്നു. ഓഗസ്റ്റ് 4 മുതല്‍ 22 വരെയാണ് വാഷിംഗ്ടണ്‍ ഡിസിയിലും മറ്റ് രണ്ട് അമേരിക്കന്‍ നഗരങ്ങളിലുമാണ് ഇത് സംബന്ധിച്ച സെമിനാറുകള്‍ സംഘടിപ്പിച്ചിരിക്കുന്നത്. 

യുഎസ് സ്‌റ്റേറ്റ് ഡിപ്പാര്‍ട്ട്‌മെന്റാണ് ചെലവുകള്‍ വഹിക്കുന്നത്. ലോകത്തിന്റ വിവിധ ഭാഗങ്ങളില്‍ ഉയര്‍ന്നു വരുന്ന നേതാക്കളെ പരിശീലിപ്പിച്ചെടുക്കുന്നതാണ് പരിപാടി. ടി.വി.രാജേഷ് അമേരിക്കന്‍ സന്ദര്‍ശനത്തിന് പാര്‍ട്ടിയുടെ അനുമതി തേടി കത്ത് നല്‍കി. സംസ്ഥാന സെക്രട്ടേറിയറ്റ് ആണ് അനുമതി നിഷേധിച്ചത്. അമേരിക്കന്‍ സ്വാധീന വലയത്തിലേക്ക് ജനപ്രതിനിധികളെ കൊണ്ടുവരാനുള്ള തന്ത്രത്തിന്റെ ഭാഗമാണ് ഇത്തരം പരിപാടികള്‍ എന്ന വിലയിരുത്തലാണ് സിപിഎം നടത്തിയത്. 

അതിന്റെ അടിസ്ഥാനത്തിലാണ് അനുമതി നിഷേധിച്ചത്. വിമാന ടിക്കറ്റും മുന്തിയ ഹോട്ടലുകളിലെ താമസവും അമേരിക്കയിലെ വിവിധ കേന്ദ്രങ്ങളിലെ സന്ദര്‍ശനവും കൂടാതെ  ലക്ഷങ്ങള്‍  പോക്കറ്റ് മണിയും ഉള്‍പ്പെടുന്ന അമേരിക്കന്‍ പരിപാടി ജനപ്രതിനിധികളെ സ്വാധീനിക്കാനാണെന്നാണ് സിപിഎം വിലയിരുത്തല്‍. 

സിപിഎം മന്ത്രിമാരായിരുന്ന കൊടിയേരി ബാലകഷണനും പി.കെ.ശ്രീമതിയും എംഎല്‍എ മാരായ കെ.സുരേഷ്‌കുറുപ്പും രാജു ഏബ്രാഹാമും ഒക്കെ അമേരിക്ക സന്ദര്‍ശിച്ചിട്ടുണ്ട്.
    
</TEXT>
</DOC>