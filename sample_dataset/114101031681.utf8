<DOC>
<DOCNO>114101031681.utf8</DOCNO>
<TEXT>


           കാലാവധി കഴിഞ്ഞു; കസേര ഒഴിയാതെ ഓര്‍ഫനേജ് കണ്‍ട്രോള്‍ ബോര്‍ഡ്     

Friday 10 October 2014 10:16 pm IST

        തിരുവനന്തപുരം: സാമൂഹ്യ നീതിവകുപ്പില്‍ ഉന്നതരുടെ ഒത്താശയില്‍ ശമ്പളത്തട്ടിപ്പ്. ഓര്‍ഫനേജ് കണ്‍ട്രോള്‍ ബോര്‍ഡ് മെമ്പര്‍ സെക്രട്ടറിയുടെ പേരിലാണ് ശമ്പളം തട്ടാനുള്ള ശ്രമം നടക്കുന്നത്. നിലവില്‍ മെമ്പര്‍ സെക്രട്ടറി സ്ഥാനം ഒഴിഞ്ഞു കിടക്കുകയാണ്. സര്‍ക്കാര്‍ പുതിയ നിയമനം ഇതുവരെ നടത്തിയിട്ടില്ല. കഴിഞ്ഞ വര്‍ഷം കരാറടിസ്ഥാനത്തില്‍ ഒരുവര്‍ഷത്തേക്ക് വകുപ്പില്‍ നിന്ന് പെന്‍ഷന്‍ പറ്റിയ ഉദ്യോഗസ്ഥനെ നിയമിച്ചിരുന്നു. ഇദ്ദേഹത്തിന്റെ കാലാവധി സെപ്തംബര്‍ 12ന് അവസാനിച്ചു. കാലാവധി കഴിഞ്ഞിട്ടും ഈ ഉദ്യോഗസ്ഥന്‍ ഇപ്പോഴും മെമ്പര്‍ സെക്രട്ടറി കസേര ഒഴിയാന്‍ തയ്യാറായിട്ടില്ല. ഇദ്ദേഹത്തിന് സര്‍ക്കാര്‍ നിശ്ചയിച്ചിരിക്കുന്ന ശമ്പളം 60,000 രൂപയാണ്. കാലാവധി കഴിഞ്ഞതു കൊണ്ട് ശമ്പളം കൈപ്പറ്റിയിട്ടില്ല. എന്നാല്‍, ശമ്പളം നല്‍കുന്നതിനുള്ള ഫയലുകള്‍ തയ്യാറാക്കിയിട്ടുണ്ട്. ഇനി ബില്ല് മാറുകയെന്ന കടമ്പ മാത്രമേയുള്ളൂ. ഇദ്ദേഹത്തിന്റെ കാലാവധി നീട്ടിനല്‍കല്‍ വകുപ്പിന്റെ സജീവ പരിഗണനയിലും.
കാലാവധി നീട്ടിക്കൊണ്ടുള്ള ഉത്തരവിറക്കുമ്പോള്‍ മുന്‍കാല പ്രാബല്യത്തോടെ ഒരുമാസത്തെ ശമ്പളം വാങ്ങാനുള്ള തന്ത്രമാണിതെന്ന് ജീവനക്കാര്‍. കാലാവധി പൂര്‍ത്തിയായിട്ടും ഒരുമാസത്തോളം ഓര്‍ഫനേജ് കണ്‍ട്രോള്‍ ബോര്‍ഡ് മെമ്പര്‍ സെക്രട്ടറി എന്ന പദവിയില്‍ എങ്ങനെ ഒരാള്‍ ഇരിക്കുന്നുവെന്നതില്‍ ജീവനക്കാര്‍ക്ക് തന്നെ അതിശയം. സര്‍ക്കാര്‍ ഉത്തരവോ വകുപ്പുതല അനുമതിയോ ഇല്ലാതെയാണ് സാമൂഹ്യനീതി വകുപ്പില്‍ അഡിഷണല്‍ ഡയറക്ടറായി വിരമിച്ച ഉദ്യോഗസ്ഥന്‍ ഇപ്പോഴും കസേരവിട്ടൊഴിയാതെ ഇരിക്കുന്നത്. അനാഥാലയങ്ങളിലേക്ക് കുട്ടിക്കടത്തു നടത്തിയതുമായി ബന്ധപ്പെട്ട വിഷയത്തില്‍ സാമൂഹ്യനീതി വകുപ്പ് പ്രതിരോധത്തിലാണ്. ഈ അവസരത്തിലാണ് പുതിയ നിയമന വിവാദം. ഓര്‍ഫനേജ് കണ്‍ട്രോള്‍ ബോര്‍ഡ് പുന: സംഘടിപ്പിക്കുന്നതിലും വീഴ്ച പറ്റി. ആറുമാസം കഴിഞ്ഞാണ് പുന:സംഘടനക്ക് വകുപ്പ് തയ്യാറായത്. കണ്‍ട്രോള്‍ ബോര്‍ഡ് മെമ്പര്‍ സെക്രട്ടറി നിയമനത്തിന്റെ മാനദണ്ഡങ്ങള്‍ മറികടന്നാണ് വിരമിച്ച ഉദ്യോഗസ്ഥനെ താത്ക്കാലികമായി നിയമിച്ചത്. ഇദ്ദേഹത്തിന്റെ നിയമനവുമായി ബന്ധപ്പെട്ട് അഡിഷണല്‍ ചീഫ് സെക്രട്ടറി ഇടപെട്ടിരുന്നു. ക്രിസ്ത്യന്‍ മതവിഭാഗത്തില്‍പ്പെട്ട ഉദ്യോഗസ്ഥനായതുകൊണ്ടാണ് അഡിഷണല്‍ ചീഫ്‌സെക്രട്ടറിക്ക് താല്‍പര്യമെന്നും ജീവനക്കാര്‍ പറയുന്നു. നിലവില്‍ സാമൂഹ്യനീതി വകുപ്പില്‍ വരുന്ന ഫയലുകള്‍ പരിശോധിക്കുന്നതും ഒപ്പിടുന്നതും ഇദ്ദേഹമാണ്. സര്‍ക്കാര്‍ ഉത്തരവില്ലാതെ ഒരുദ്യോഗസ്ഥന്‍ വകുപ്പില്‍ ഭരണം നടത്തുന്നത് മന്ത്രി ഓഫീസിന്റെയും ഉന്നത ഉദ്യോഗസ്ഥരുടെയും പിന്‍ബലത്തിലാണെന്നും ആക്ഷേപമുണ്ട്.
കഴിഞ്ഞ വര്‍ഷം അനാഥാലയങ്ങളിലെ കുട്ടികള്‍ക്ക് കൗണ്‍സിലിംഗ് നല്‍കാനായി കരാര്‍ വ്യവസ്ഥയില്‍ 40 കൗണ്‍സിലര്‍മാരെ നിയമിച്ചിരുന്നു. ഇവര്‍ക്ക് ഒരു വര്‍ഷം കഴിഞ്ഞിട്ടും ശമ്പളം നല്‍കാന്‍ വകുപ്പ് തയ്യാറായിട്ടില്ല. 10,000 രൂപയാണ് നിശ്ചയിച്ചിട്ടുള്ള ഇവരുടെ ശമ്പളം. കൗണ്‍സിലര്‍മാര്‍ക്ക് ശമ്പളം നല്‍കുന്നതില്‍ വീഴ്ച വരുത്തുന്ന വകുപ്പ്, മെമ്പര്‍ സെക്രട്ടറിയെ നിയമിക്കുന്നതിനും ശമ്പളം നല്‍കുന്നതിനും താല്‍പര്യം കാണിക്കുന്നത് ദുരൂഹമാണെന്നും ആക്ഷേപമുണ്ട്. സാമ്പത്തിക പ്രതിസന്ധി രൂക്ഷമായിരിക്കുന്ന സാഹചര്യത്തില്‍ സാമൂഹ്യനീതി വകുപ്പില്‍ നടക്കുന്ന നിയമനത്തട്ടിപ്പ് വിവാദമായിരിക്കുകയാണ്. നിയമന നിരോധനത്തിന്റെ പേരില്‍ രാഷ്ട്രീയ ഭേദമന്യേ യുവാക്കള്‍ സര്‍ക്കാരിനെതിരെ സമരത്തിനൊരുങ്ങുമ്പോഴാണ് വകുപ്പില്‍ നിയമനത്തട്ടിപ്പ് നടക്കുന്നത്. നിയമന നിരോധനത്തില്‍ പ്രധാന ഉപഭോക്താക്കള്‍ സര്‍ക്കാര്‍ സര്‍വ്വീസിലെ ഉന്നത ഉദ്യോഗസ്ഥരാണ്. പിഎസ്‌സിയെ നോക്കുകുത്തിയാക്കിക്കൊണ്ട് വകുപ്പുകളില്‍ ആശ്രിതരെയും ബന്ധുക്കളേയും നിയമിക്കാനാണ് ഇത്തരം ഉദ്യോഗസ്ഥരുടെ ശ്രമം. സ്വന്തം മത വിഭാഗക്കാരെയും വകുപ്പില്‍ നിന്ന് വിരമിക്കുന്നവരെയും താത്ക്കാലികമായി എടുത്തുകൊണ്ട് യുവാക്കളുടെ ജോലി സാധ്യത തടയുന്ന നയമാണ് ഉദ്യോഗസ്ഥരുടെ ഭാഗത്തുനിന്നുണ്ടാകുന്നത്.
    
</TEXT>
</DOC>