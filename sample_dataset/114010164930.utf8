<DOC>
<DOCNO>114010164930.utf8</DOCNO>
<TEXT>


           മന്ത്രിയായത്‌ സോണിയയുടെ നിര്‍ദേശ പ്രകാരം: ചെന്നിത്തല    

Wednesday 1 January 2014 10:04 pm IST

തിരുവനന്തപുരം: താന്‍ മന്ത്രിയായതു സോണിയാ ഗാന്ധിയുടെ നിര്‍ദേശ പ്രകാരമാണെന്നും അതിനു വേറെ നിറം നല്‍കേണ്ടതില്ലന്നും രമേശ്‌ ചെന്നിത്തല .യുഡിഎഫിന്‌ കൂടുതല്‍ സ്വീകാര്യത നേടിയെടുക്കാന്‍ ശ്രമിക്കുമെന്നും സത്യപ്രതിജ്ഞയ്ക്കുശേഷം ഓഫീസില്‍ ചുമതലയേറ്റശേഷം അദ്ദേഹം പറഞ്ഞു
യുഡിഎഫില്‍ ജനങ്ങളര്‍പ്പിച്ച വിശ്വാസം കാത്തുസൂക്ഷിക്കേണ്ടതുണ്ട്‌. ഇതിനായി കൂടുതല്‍ ശക്തമായ പ്രവര്‍ത്തനങ്ങളുമായി മുന്നോട്ടുപോകും. ക്ഷേമപ്രവര്‍ത്തനങ്ങള്‍ക്ക്‌ ആക്കം വര്‍ദ്ധിപ്പിച്ച്‌ കൂടുതല്‍ സ്വീകാര്യത നേടിയെടുക്കാന്‍ ശ്രമിക്കും. 27ാ‍ം വയസില്‍ കെ കരുണാകരന്‍ മന്ത്രിസഭയില്‍ ഒരുവര്‍ഷം മന്ത്രിയായിരുന്ന താന്‍ 27 വര്‍ഷങ്ങള്‍ക്കു ശേഷം വീണ്ടും മന്ത്രിയാവുന്നതു നിയോഗമാണ്‌. കഴിഞ്ഞ അഞ്ചുവര്‍ഷമായി യു.ഡി.എഫ്‌ ഒരു തിരഞ്ഞെടുപ്പിലും പരാജയപ്പെട്ടിട്ടില്ല. വരുന്ന ലോക്സഭാ തിരഞ്ഞെടുപ്പിലും ഇതേ വിജയം ആവര്‍ത്തിക്കുന്നതിനായി പ്രവര്‍ത്തിക്കും.
ഉമ്മന്‍ചാണ്ടി സര്‍ക്കാരിലേക്ക്‌ വരില്ലെന്ന്‌ താന്‍ നേരത്തെ പറഞ്ഞുവെന്നത്‌ സത്യമാണ്‌. മന്ത്രിസഭയിലേക്ക്‌ വരണമെന്ന്‌ രണ്ടുതവണ മുഖ്യമന്ത്രി തന്നോട്‌ ആവശ്യപ്പെട്ടിരുന്നു. സര്‍ക്കാരിന്റെ രൂപീകരണ സമയത്തും മുഖ്യമന്ത്രി തന്നെ മന്ത്രിസഭയിലേക്ക്‌ ക്ഷണിച്ചിരുന്നു. പാര്‍ട്ടിയുടെ വളര്‍ച്ചയ്ക്കായി പ്രവര്‍ത്തിക്കാനാണ്‌ താല്‍പര്യമെന്നു അറിയിച്ചു. മൂന്നുതവണ എം.എല്‍.എയും നാലുതവണ എം.പിയും ഒരുതവണ മന്ത്രിയുമായ താന്‍ ഇതുവരെ ഒരു സ്ഥാനത്തിനുവേണ്ടി പരക്കംപാച്ചില്‍ നടത്തിയിട്ടില്ല. അച്ചടക്കമുള്ള പ്രവര്‍ത്തകനെന്ന നിലയില്‍ ഹൈക്കമാന്റ്‌ നിര്‍ദേശം പാലിക്കാന്‍ താന്‍ ബാധ്യസ്ഥനാണ്‌. വ്യക്തിപരമായ ഇഷ്ടാനിഷ്ടങ്ങള്‍ക്ക്‌ ഇവിടെ താല്‍പര്യമില്ല. പാര്‍ട്ടിയാണ്‌ വലുത്‌. ആര്‍. ബാലകൃഷ്ണപിള്ള യു.ഡി.എഫിലെ മുതിര്‍ന്ന നേതാവാണ്‌. പ്രശ്നപരിഹാരത്തിനായി അദ്ദേഹവുമായി ചര്‍ച്ച നടത്തും. ഫോണിലൂടെ താന്‍ അദ്ദേഹത്തെ സത്യപ്രതിജ്ഞാ ചടങ്ങിനു ക്ഷണിച്ചിരുന്നു. യു.ഡി.എഫിന്റെ സ്ഥാപക നേതാവായ അദ്ദേഹം മുന്നണിയുടെ അഭിവാജ്യഘടകമാണ്‌. പിള്ളയുമായുള്ള പ്രശ്നങ്ങള്‍ ചര്‍ച്ചയിലൂടെ പരിഹരിക്കാനാവുമെന്നും ചെന്നിത്തല പറഞ്ഞു.
    
</TEXT>
</DOC>