<DOC>
<DOCNO>114051600192.utf8</DOCNO>
<TEXT>


           ആര്‍എസ്‌എസ്‌ അഭിനന്ദിച്ചു    

Friday 16 May 2014 10:27 pm IST

ന്യൂദല്‍ഹി: ജനാധിപത്യ പ്രക്രിയ വിജയകരമാക്കി പുതിയ സര്‍ക്കാരിനെ തെരഞ്ഞെടുത്ത രാജ്യത്തെ ജനങ്ങളെ ആര്‍എസ്‌എസ്‌ അഭിനന്ദിച്ചു. സമഗ്രമാറ്റത്തിനുള്ള ജനങ്ങളുടെ ആഗ്രഹമാണ്‌ ഫലപ്രഖ്യാപനത്തോടെ വ്യക്തമായിരിക്കുന്നതെന്ന്‌ ആര്‍എസ്‌എസ്‌ സര്‍കാര്യവാഹ്‌ സുരേഷ്‌ ജോഷി ദല്‍ഹിയിലെ കാര്യാലയത്തില്‍ നടത്തിയ പത്രസമ്മേളനത്തില്‍ പറഞ്ഞു. 
രാജ്യത്തെ ഐക്യത്തോടെ മുന്നോട്ടു നയിക്കാനുള്ള സാഹചര്യം സൃഷ്ടിക്കേണ്ടത്‌ പുതിയ സര്‍ക്കാരിന്റെ ദൗത്യമാണ്‌. ജനങ്ങള്‍ ചൂഷണത്തിന്‌ വിധേയമാകുന്ന സാഹചര്യം ഇല്ലാതാക്കുകയാണ്‌ വേണ്ടത്‌. ജനങ്ങളുടെ ആഗ്രഹപൂര്‍ത്തീകരണത്തിന്‌ പുതിയ സര്‍ക്കാര്‍ ശ്രമിക്കുമെന്നാണ്‌ പ്രതീക്ഷ. രാജ്യത്ത്‌ സമാധാനവും വളര്‍ച്ചയും കൈവരിക്കുന്നതിന്‌ ആവശ്യമായ അനുകൂല അന്തരീക്ഷം കേന്ദ്രസര്‍ക്കാര്‍ വളര്‍ത്തിയെടുക്കേണ്ടതുണ്ടെന്നും സുരേഷ്‌ ജോഷി പറഞ്ഞു. 
ആരോഗ്യകരമായ ജനാധിപത്യത്തിന്റെ ഉത്തമ മാതൃകയാണ്‌ ഭാരതം ലോകത്തിന്‌ കാണിച്ചുകൊടുത്തിരിക്കുന്നത്‌. എല്ലാവര്‍ക്കും അഭിമാനകരമായ സംഗതിയാണിത്‌. തെരഞ്ഞെടുപ്പ്‌ പ്രക്രിയയില്‍ ആയിരക്കണക്കിന്‌ രാഷ്ട്രീയ പ്രവര്‍ത്തകര്‍, നൂറുകണക്കിന്‌ സ്ഥാനാര്‍ത്ഥികള്‍, മാധ്യമങ്ങള്‍, സുരക്ഷാ സൈനികര്‍, ഭരണസംവിധാനം എന്നിവരെല്ലാം അവരുടേതായ ചുമതലകള്‍ ഭംഗിയായാണ്‌ നിര്‍വഹിച്ചത്‌. പ്രചാരണ രംഗത്ത്‌ ചില വ്യക്തികേന്ദ്രീകൃതമായ ആരോപണ പ്രത്യാരോപണങ്ങള്‍ നടന്നെങ്കിലും ഫലം പുറത്തുവന്നതോടെ രാജ്യതാല്‍പ്പര്യാര്‍ത്ഥം അതെല്ലാം എല്ലാവരും മറക്കേണ്ടതാണ്‌. 
    
</TEXT>
</DOC>