<DOC>
<DOCNO>114011869146.utf8</DOCNO>
<TEXT>


           ഒബാമയ്ക്ക് വിഷക്കത്ത് അയച്ചയാള്‍ കുറ്റക്കാരന്‍    

Saturday 18 January 2014 11:00 am IST

ഓക്‌സ്‌ഫോര്‍ഡ്: അമേരിക്കന്‍ പ്രസിഡന്റ് ബരാക്ക് ഒബാമ, റിപ്പബ്ലിക്കന്‍ സെനറ്റര്‍ റോജെര്‍ വിക്കര്‍, മിസ്സിസിപ്പി ജഡ്ജി എന്നിവര്‍ക്ക് റൈസന്‍ എന്ന വിഷം പുരട്ടിയ കത്ത് അയച്ച കേസില്‍ അറസ്റ്റിലായ മിസ്സിസിപ്പി സ്വദേശി ജെയിംസ് എവറെറ്റ് കുറ്റക്കാരനാണെന്ന് കോടതി കണ്ടെത്തി. 

നേരത്തെ കത്തയച്ചയാളാണെന്ന പേരില്‍ മറ്റൊരാളെ കോടതിയിലെത്തിക്കാനുള്ള ശ്രമവും പ്രതി നടത്തിയിരുന്നു. മിസ്സിസിപ്പിയിലെ ഓക്‌സ്‌ഫോര്‍ഡിലുള്ള ജില്ലകോടതിയില്‍ നടന്ന വിചാരണക്കിടെ താന്‍ നിരപരാധിയാണെന്ന് നാല്‍പ്പത്തിരണ്ടുകാരനായ ജെയിംസ് വാദിച്ചിരുന്നു. എന്നാല്‍ കോടതി ഇത് അംഗീകരിച്ചില്ല. കേസുമായി ബന്ധപ്പെട്ടു കഴിഞ്ഞ ഏപ്രില്‍ മുതല്‍ ജയിംസ് ജയിലിലാണ്. കേസിന്റെ ഒരുഘട്ടത്തില്‍ പോലും കുറ്റം സമ്മതിക്കാന്‍ ജെയിംസ് തയ്യാറായില്ല. 

മൂന്നുപേര്‍ക്ക് വിഷം പുരട്ടിയ കത്ത് അയച്ചെങ്കിലും ജഡ്ജിക്കു മാത്രമാണ് ലഭിച്ചത്. ഇവര്‍ക്ക് അപകടമൊന്നും ഉണ്ടായില്ല. സ്‌കാനിങ്ങിനിടെ സംശയം തോന്നിയതിനെ തുടര്‍ന്ന് ഒബാമയ്ക്കും സെനറ്റര്‍ക്കുമുള്ള കത്ത് അധികൃതര്‍ പിടിച്ചെടുത്തിരുന്നു. ജെയിംസ് എവറെറ്റിനു 25 വര്‍ഷം തടവു നല്‍കണമെന്നാണു പ്രോസിക്യൂഷന്റെ വാദം.


 
    
</TEXT>
</DOC>