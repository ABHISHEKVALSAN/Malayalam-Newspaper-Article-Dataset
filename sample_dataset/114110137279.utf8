<DOC>
<DOCNO>114110137279.utf8</DOCNO>
<TEXT>


           പട്ടേല്‍ ഇന്നത്തെ ഭാരതം  യാഥാര്‍ത്ഥ്യമാക്കിയ മഹാന്‍: ഒ.രാജഗോപാല്‍    

Saturday 1 November 2014 12:35 am IST

        തിരുവനന്തപുരം: ഇന്നത്തെ ഭാരതം യാഥാര്‍ത്ഥ്യമാക്കിയ മഹാനാണ് സര്‍ദാര്‍ വല്ലഭ ഭായ് പട്ടേല്‍ എന്ന് മുന്‍ കേന്ദ്രമന്ത്രി ഒ.രാജഗോപാല്‍. 520ല്‍ പരം നാട്ടുരാജ്യങ്ങളെ ഭാരതത്തിന്റെ ഭാഗമായി ലയിപ്പിക്കാന്‍ അദ്ദേഹത്തിനായി. ദേശീയ ഏകതാദിനാഘോഷവും സര്‍ദാര്‍ വല്ലഭ ഭായിപട്ടേല്‍ അനുസ്മരണവും ഉദ്ഘാടനം ചെയ്തുസംസാരിക്കുകയായിരുന്നു അദ്ദേഹം.

നമ്മുടെ സ്വാതന്ത്ര്യസമരം കക്ഷിരാഷ്ടീയത്തിനതീതമായിരുന്നു. മഹാത്മാഗാന്ധി,ജവഹര്‍ലാല്‍ നെഹ്‌റു, സര്‍ദാര്‍ വല്ലഭഭായി പട്ടേല്‍ എന്നിവരാണ്  നേതൃത്വം നല്‍കിയത്. സ്വാതന്ത്ര്യശേഷം 25 സംസ്ഥാന കോണ്‍ഗ്രസ് കമ്മറ്റികളും പട്ടേലിനെയാണ് പ്രധാനമന്ത്രിയായി നിര്‍ദേശിച്ചത്. ആദ്യസര്‍ക്കാര്‍ ദേശീയ സര്‍ക്കാര്‍ ആയിരിക്കണം എന്ന കാഴ്ചപ്പാടിലായിരുന്നു അത്.

ആഭ്യന്തരമന്ത്രിയായി നിയമിതനായ പട്ടേലിന്റെ ചുമതല 520 ല്‍ ഏറെയുള്ള നാട്ടുരാജ്യങ്ങളെ ഭാരതത്തില്‍ ലയിപ്പിക്കുകയായിരുന്നു. അവര്‍ക്ക് ഭാരതത്തിലോ പാകിസ്ഥാനിലോ ചേരാമായിരുന്നു.  ചെറുരാജ്യങ്ങള്‍ സ്വതന്ത്രമാകാനും അതിലൂടെ ഭാരതം ശിഥിലമാക്കാനുമുള്ള ബ്രിട്ടീഷുകാരുടെ തന്ത്രമായിരുന്നു അത്. കര്‍ഷകസമരം സംഘടിപ്പിച്ച് സംഘടനാ പ്രാഗത്ഭ്യം തെളിയിച്ചിട്ടുള്ള അദ്ദേഹം ഈ ദൗത്യം ഏറ്റെടുത്തു. നെഹ്‌റു ഏറ്റെടുത്ത കാശ്മീര്‍ മാത്രം ഇന്നും പൂര്‍ണമായി ലയിക്കാതെ  അസ്വസ്ഥമായി നിലനില്ക്കുന്നു.  രാജ്യത്തിന്റെ ഐക്യം ഊട്ടി ഉറപ്പിക്കാന്‍ പട്ടേലിനായി. ജര്‍മ്മനിയിലെ ബിസ്മാര്‍ക്കിനോടാണ് രാജ്യസ്‌നേഹികള്‍  അദ്ദേഹത്തെ ഉപമിക്കാറുള്ളത്.

സ്വച്ഛ് ഭാരത് പദ്ധതി അഹ്വാനത്തിലൊതുക്കാതെ പ്രധാനമന്ത്രി ചൂലെടുത്ത് മാതൃകകാണിച്ചു. കോണ്‍ഗ്രസിന്റെ പേരിലുള്ള പത്രത്തില്‍ പട്ടേലിന്റെ പടം നല്‍കാന്‍ പോലും തയ്യാറായില്ല. ക്രിസ്തീയ മതമേലദ്ധ്യക്ഷനായ ക്രിസോസ്റ്റം തിരുമേനി സ്വച്ഛ് ഭാരത് പദ്ധതിക്ക് എല്ലാ പിന്‍തുണയും വാഗ്ദാനം ചെയ്തു. എല്ലാ മതസംഘടനകളോടും പിന്തുണനല്‍കാന്‍ അദ്ദേഹം ആഹ്വാനം ചെയ്തു. എന്നാല്‍ വിഘടന വാദികളുടെ  ആസ്ഥാനമായ കേരളത്തില്‍ ഐക്യം ശക്തിപ്പെടുത്താന്‍ ഏറെ ബുദ്ധിമുട്ടുണ്ടെന്നും അദ്ദേഹം കൂട്ടിച്ചേര്‍ത്തു.

150 ദിവസം പിന്നിട്ട മോദിസര്‍ക്കാറിന്റെ ഭരണത്തില്‍ രാജ്യത്ത് സമൂല മാറ്റം വരുത്താനായി എന്ന് ചടങ്ങില്‍ അദ്ധ്യക്ഷത വഹിച്ച ബിജെപി ജില്ലാ പ്രസിഡന്റ് അഡ്വ.  എസ്. സുരേഷ് പറഞ്ഞു.  നെഹ്‌റുവിന്റെ നേതൃത്വത്തിനു കീഴില്‍ നിന്ന് വേണ്ടവിധം പ്രവര്‍ത്തിക്കാന്‍ പട്ടേലിന് സാധിച്ചില്ല. ഭാരതത്തിന്റെ ജന്മസാക്ഷാത്ക്കാരത്തിന്റെ ഓര്‍മ്മപ്പെടുത്തലാണ് ഈ ദിനം. ബിജെപി സംസ്ഥാന ജനറല്‍ സെക്രട്ടറിമാരായ കെ.ആര്‍.ഉമാകാന്തന്‍, സംസ്ഥാന സഹ സംഘടനാ സെക്രട്ടറി കെ. സുബാഷ്, സംസ്ഥാനസെക്രട്ടറിമാരായ സി.ശിവന്‍കുട്ടി, ജെ.ആര്‍. പത്മകുമാര്‍,സംസ്ഥാന വൈസ് പ്രസിഡന്റ്‌ഡോ.പി.പി. വാവ, ജില്ലാ ജനറല്‍ സെക്രട്ടറിമാരായ ചെമ്പഴന്തി ഉദയന്‍, കല്ലയം ജയകുമാര്‍ എന്നിവര്‍ പങ്കെടുത്തു.
    
</TEXT>
</DOC>