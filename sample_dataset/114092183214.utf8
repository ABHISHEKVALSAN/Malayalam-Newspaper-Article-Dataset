<DOC>
<DOCNO>114092183214.utf8</DOCNO>
<TEXT>


           സമരസതയുടെ സ്ഥാനാര്‍ത്ഥിത്വം    

Sunday 21 September 2014 10:11 am IST

കൊല്ലം: ജാതിക്കതീതമായ സാമൂഹ്യസമരസത എന്ന നവോത്ഥാന നായകരുടെ സന്ദേശം നെഞ്ചേറ്റുകയാണ്‌. ബിജെപി. കൊല്ലം ജനറല്‍ മണ്ഡലത്തില്‍ പാര്‍ട്ടി സംസ്ഥാന വൈസ്‌ പ്രസിഡന്റും കെപിഎംഎസ്‌ സംസ്ഥാന സമിതിയംഗവുമായ പി.എം.വേലായുധനെ സ്ഥാനാര്‍ത്ഥിയാ ക്കിയതിലൂടെ പാര്‍ട്ടി ഉയര്‍ത്തുന്നത്‌ ഈ സന്ദേശമാണ്‌.
രാജ്യത്താദ്യമായി ഒരു ദളിത്‌ വനിതയുടെ മുഖ്യമന്ത്രി പദം പ്രാപ്യമായത്‌ ബിജെപിയുടെ ഇടപെടലിലാണ്‌. യുപിയില്‍ ബിഎസ്പി നേതാവായ മായാവതിയോട്‌ ഇതര രാഷ്ട്രീയ പാര്‍ട്ടികള്‍ തൊട്ടുകൂടായ്മ പാലിച്ചപ്പോഴായിരുന്നു അത്‌. മായാവതിയ്ക്ക്‌ ശേഷം കല്യാണ്‍ സിംഗിനെ യുപി മുഖ്യമന്ത്രിയാക്കിയപ്പോഴും ബിജെപി മുന്നോട്ടുവെച്ചത്‌ സാമൂഹ്യസമരസത എന്ന മുദ്രാവാക്യമായിരുന്നു. ഉമാഭാരതി മുതല്‍ നരേന്ദ്രമോദി വരെയുള്ള പിന്നോക്കക്കാര്‍ ബിജെപിയിലൂടെയാണ്‌ ദേശീയ രാഷ്ട്രീയത്തിന്റെ നിര്‍ണായക പദവികളിലേക്ക്‌ കടന്നുകയറിയത്‌. മേറ്റ്ല്ലാ പാര്‍ട്ടികളും പട്ടികജാതിക്കാരനെ പ്രത്യേകം പട്ടികയില്‍ ഒതുക്കിയപ്പോഴായിരുന്നു ഈ ജനാധിപത്യ വിപ്ലവം.
കൊടിപിടിക്കാനും നേതാക്കന്മാരുടെ പെട്ടി ചുമക്കാനും വിധിക്കപ്പെട്ടവരല്ല തങ്ങളെന്ന പുതിയ തിരിച്ചറിവില്‍ അധഃസ്ഥിത സമൂഹം ബിജെപിക്കൊപ്പം നീങ്ങുന്നതാണ്‌ ഇപ്പോഴത്തെ രാഷ്ട്രീയ പശ്ചാത്തലം. കൊല്ലത്ത്‌ സിപിഎം പോളിറ്റ്‌ ബ്യൂറോ മെമ്പര്‍ എം.എ. ബേബിക്കും ആര്‍എസ്പി നേതാവ്‌ എന്‍.കെ.പ്രേമചന്ദ്രനുമെതിരെ സ്ഥാനാര്‍ത്ഥിത്വം കൊണ്ടുതന്നെ ആശയപരമായ പോരാട്ടത്തിന്‌ വേലായുധന്‍ തുടക്കം കുറിച്ചു കഴിഞ്ഞു. പുലയമാടങ്ങളില്‍ വളര്‍ന്ന പാര്‍ട്ടിയെന്ന കഥകളും പാട്ടുകളുമുണ്ടാക്കി ജനങ്ങളുടെ കണ്ണില്‍ പൊടിയിട്ട മാര്‍ക്സിസ്റ്റ്‌ പാര്‍ട്ടിയുടെ തലപ്പത്ത്‌ ഇന്നേവരെ ഒരു പട്ടികജാതിക്കാരനും ഇടം കിട്ടാത്തത്‌ ഇത്തവണ ചോദ്യം ചെയ്യപ്പെടും. ഭരണത്തലപ്പത്ത്‌ മാത്രമല്ല പാര്‍ട്ടിയുടെ തലപ്പത്തും അവര്‍ക്ക്‌ അവസരം നിഷേധിക്കപ്പെട്ടു. കേന്ദ്രകമ്മിറ്റിയിലോ പോളിറ്റ്‌ ബ്യൂറോയിലോ പേരിനു പോലും ഒരു പട്ടികജാതിക്കാരന്‍ ഉണ്ടായില്ല. സംവരണ മണ്ഡലത്തിലല്ലാതെ പൊതുമണ്ഡലത്തില്‍ മത്സരിക്കാന്‍ അവന്‍ യോഗ്യനായില്ല. പരിഹാസം കടുത്തപ്പോള്‍ കഴിഞ്ഞ തവണ എ.കെ. ബാലന്‌ വൈദ്യുതി വകുപ്പ്‌ നല്‍കിയതൊഴിച്ചാല്‍ പട്ടികജാതിക്ഷേമ വകുപ്പില്‍ മാത്രം കഴിയേണ്ടവനായിരുന്നു സിപിഎം ടിക്കറ്റില്‍ സംവരണ മണ്ഡലത്തില്‍ നിന്ന്‌ ജയിക്കുന്ന എംഎല്‍എ.
പാര്‍ട്ടിയില്‍ നിന്ന്‌ പോലും പട്ടികജാതിക്കാരനെ ഒഴിവാക്കിയതായിരുന്നു സിപിഎമ്മിന്റെ ഒടുവിലത്തെ സംഘടനാ നിലപാട്‌. പട്ടികജാതിക്കാരന്‌ വേണ്ടി പാര്‍ട്ടിക്കുള്ളില്‍ പട്ടികജാതി ക്ഷേമസമിതിയെന്ന കോളനി ഉണ്ടാക്കി നേതാക്കന്മാര്‍. എത്ര വര്‍ഷം പ്രവര്‍ത്തിച്ചാലും പരമാവധി ഇപ്പോഴത്തെ ക്ഷേമസമിതിയുടെ സെക്രട്ടറിയാകാം, അതിനപ്പുറം പാര്‍ട്ടിയില്‍ കണ്ണുവെക്കേണ്ട എന്ന താക്കീതുമുണ്ട്‌ ഈ തീരുമാനത്തിന്‌.
ജനാധിപത്യ കേരളത്തില്‍ ഒരിക്കല്‍ മാത്രമാണ്‌ പട്ടികജാതിക്ഷേമ വകുപ്പ്‌ പട്ടികജാതിക്കാരനല്ലാത്ത ഒരാള്‍ കൈകാര്യം ചെയ്തത്‌. അത്‌ കെ.കരുണാകരനാണ്‌. മേറ്റ്ല്ലായ്പ്പോഴും പട്ടികജാതിക്കാരന്റെ കാര്യം പട്ടികജാതിക്കാരന്‍ നോക്കിക്കോട്ടെ എന്ന സങ്കുചിത ജാതി രാഷ്ട്രീയമാണ്‌ ഇടതു വലതു മുന്നണികള്‍ നാട്ടില്‍ പയറ്റിയത്‌.
വെങ്ങോലയിലെ അറയ്ക്കപ്പടി ഗ്രാമത്തില്‍ വേണാട്ടുപാടം വീട്ടില്‍ വെള്ളക്കേലിയുടെയും കൊച്ചു കുറുമ്പയുടെയും മകന്‍ പി.എം. വേലായുധന്‍ കൊല്ലത്ത്‌ സ്ഥാനാര്‍ത്ഥിയാവുന്നതിലൂടെ കാലങ്ങളായി ഇടതു വലതു രാഷ്ട്രീയക്കാരന്‍ തീര്‍ത്ത ജാതിമറയാണ്‌ പൊളിഞ്ഞു വീഴുന്നത്‌. ജാതി വിവേചനത്തിനും ജാതി പറഞ്ഞുള്ള രാഷ്ട്രീയ ചൂഷണത്തിനുമെതിരെ ഹിന്ദു മഹാമണ്ഡലം രൂപം കൊണ്ട മണ്ണിലാണ്‌ വേലായുധന്‍ സ്വത്വബോധമുയര്‍ത്തി പോരാടാനിറങ്ങുന്നത്‌. കലവറയില്ലാത്ത പിന്തുണയുമായി കെപിഎംഎസും ഒപ്പമുണ്ട്‌.
എടത്തേരിക്കാവില്‍ നടന്ന തീണ്ടല്‍ വിരുദ്ധ സമരവും കുന്നുകരയിലെയും വാഴക്കളത്തെയും തൊടുപുഴയിലെയും ശ്മശാന സമരങ്ങളും വേലായുധനെ ജനപ്രിയനാക്കുന്നുണ്ട്‌. പട്ടികജാതി ജനതയെ ഉന്മൂലനം ചെയ്യുന്ന രംഗനാഥമിശ്ര കമ്മീഷന്‍ റിപ്പോര്‍ട്ടിനെതിരായ സമര പ്രഖ്യാപനം കൂടിയാവുകയാണ്‌ കൊല്ലം മണ്ഡലത്തിലെ പി.എം. വേലായുധന്റെ സ്ഥാനാര്‍ത്ഥിത്വം.
എം. സതീശന്‍

</TEXT>
</DOC>