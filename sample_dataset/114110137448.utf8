<DOC>
<DOCNO>114110137448.utf8</DOCNO>
<TEXT>


           ആലുവ ജില്ലാ ആശുപത്രി ജലസംഭരണിയില്‍  യുവാവിന്റെ അഴുകിയ ജഡം കണ്ടെത്തി    

Saturday 1 November 2014 9:01 pm IST

        ആലുവ: ആലുവ ജില്ലാ ആശുപത്രിയിലെ ജലസംഭരണിയില്‍ യുവാവിന്റെ അഴുകിയളിഞ്ഞ മൃതദേഹം കണ്ടെത്തി. ഇന്നലെ രാവിലെ ഒമ്പതരയോടെയാണ് മൃതദേഹം കണ്ടത്. പുതുതായി നിര്‍മ്മിക്കുന്ന കെട്ടിടത്തിലെ 5000 ലിറ്ററിന്റെ വാട്ടര്‍ടാങ്കിലായിരുന്നു മൃതദേഹം.

ശരീരമാകെ അഴുകിയതിനാല്‍ ആളെ തിരിച്ചറിയാനായിട്ടില്ല. ആശുപത്രി പരിസരത്ത് ദുര്‍ഗന്ധം സഹിക്കാതായതോടെയാണ് ജീവനക്കാര്‍ വാട്ടര്‍ടാങ്ക് പരിശോധിച്ചത്. അടച്ചുവെച്ച ടാങ്കിനുള്ളില്‍ കമിഴ്ന്നുകിടക്കുന്ന നിലയിലായിരുന്നു മൃതദേഹം. ഈ ടാങ്കിലെ വെള്ളമാണ് കെട്ടിടനിര്‍മ്മാണത്തിന് ഉപയോഗിക്കുന്നത്.

അന്യസംസ്ഥാന തൊഴിലാളികളാണ് പണിക്കാരില്‍ ഏറെയും. ഇവരില്‍ ആരെയും കാണാതായ പരാതിയൊന്നും ഇല്ലെന്ന് കരാറുകാര്‍ പറഞ്ഞു. ആലുവ പ്രിന്‍സിപ്പല്‍ എസ്‌ഐ പി. എ. ഫൈസലിന്റെ നേതൃത്വത്തില്‍ ഇന്‍ക്വസ്റ്റ് തയ്യാറാക്കി മൃതദേഹം മോര്‍ച്ചറിയിലേക്ക് മാറ്റി. മരണത്തില്‍ ദുരൂഹതയുള്ളതായി സംശയിക്കുന്നുണ്ട്.
    
</TEXT>
</DOC>