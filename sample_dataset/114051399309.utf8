<DOC>
<DOCNO>114051399309.utf8</DOCNO>
<TEXT>


           നിരന്തരം നിശബ്ദം കൃഷ്ണാനന്ദ്‌    

Tuesday 13 May 2014 11:40 pm IST

ഒരുകാര്യം ചെയ്താല്‍ നൂറായി പരത്തിപ്പറയുക. രാഷ്ട്രീയക്കാരെക്കുറിച്ച്‌ പൊതുധാരണ അങ്ങിനെയാണ്‌. എന്നാല്‍ ഒരുപാട്‌ കാര്യംചെയ്ത്‌ ഒന്നുപോലും പാടിനടക്കാത്ത രാഷ്ട്രീയക്കാരന്‍. അതാണ്‌ കൃഷ്ണാനന്ദ പൈ. പിതാവ്‌ രാംപൈ രാഷ്ട്രീയ സ്വയംസേവക സംഘത്തിന്റെ നിഷ്ഠയിലും ആദര്‍ശ സ്ഥിരതയിലുമാണ്‌ മക്കളെ വളര്‍ത്തിയത്‌. ഗാന്ധിവധത്തെ തുടര്‍ന്ന്‌ സംഘത്തെ നിരോധിച്ചപ്പോള്‍ നിരോധനം ലംഘിച്ചതിന്‌ രാംപൈ അറസ്റ്റുചെയ്യപ്പെട്ടിരുന്നു. തുടര്‍ന്ന്‌ ജയില്‍വാസം. ജയില്‍ മോചിതനായശേഷവും സംഘപ്രവര്‍ത്തനം ഊര്‍ജിതമാക്കി. കേരളത്തില്‍ ഏറ്റവു ആദ്യം ആര്‍എസ്‌എസ്‌ പ്രവര്‍ത്തനം ആരംഭിക്കുകയും ശക്തമായ പ്രസ്ഥാനമായി വളര്‍ത്തുകയും ചെയ്തതില്‍ പ്രമുഖസ്ഥാനം തന്നെയായിരുന്നു രാംപൈയ്ക്ക്‌ ഉണ്ടായിരുന്നത്‌. അദ്ദേഹത്തിന്റെ കോട്ടച്ചേരിയിലെ സ്ഥാപനവും വസതിയും സംഘപ്രസ്ഥാനങ്ങളുടെ ആസ്ഥാനംപോലെ തന്നെയായിരുന്നു.
രാംപൈയുടെ വസതിയിലെത്തി തങ്ങാത്ത ആദ്യകാല അഖിലേന്ത്യാ അധികാരികളാരെങ്കിലുമുണ്ടോ എന്ന കാര്യം സംശയമാണ്‌. വാജ്പേയി, അദ്വാനി, ജഗന്നാഥറാവു ജോഷി, പി.പരമേശ്വര്‍ജി, ഒ.രാജഗോപാല്‍, കെ.ജി.മാരാര്‍ എന്നിവരുടെയെല്ലാം സാന്നിധ്യം ആ വസതി അനുഭവിച്ചതാണ്‌. അവരുടെയെല്ലാം സ്നേഹവും വാത്സല്യവും ആദര്‍ശവും ആവാഹിച്ചെടുത്ത കൃഷ്ണാനന്ദ്‌ ബിജെപിയുടെ പ്രാദേശിക ചുമതലവഹിച്ചുകൊണ്ടുതന്നെയാണ്‌ സംസ്ഥാനതലത്തിലെത്തിയത്‌. ഉമാനാഥറാവുവും വി.രവീന്ദ്രനും ജില്ലാപ്രസിഡന്റായിരുന്നപ്പോള്‍ കാസര്‍കോട്‌ ജില്ലാട്രഷററായിരുന്ന കൃഷ്ണാനന്ദപൈ സംസ്ഥാന ട്രഷറര്‍ ആകുന്നത്‌ സി.കെ.പത്മനാഭന്‍ പ്രസിഡന്റായപ്പോഴാണ്‌. പി.കെ.കൃഷ്ണദാസും വി.മുരളീധരനും പ്രസിഡന്റായപ്പോഴും ട്രഷററായിരുന്നു. തന്നെ ഏല്‍പ്പിച്ച ചുമതല കണിശമായും കര്‍ക്കശമായും നിര്‍വഹിക്കുന്ന പ്രകൃതക്കാരനായിരുന്നു കൃഷ്ണാനന്ദപൈ. 
അതുകൊണ്ടുതന്നെ അദ്ദേഹത്തിന്‌ അതിന്റേതായ പ്രയാസങ്ങളും അനുഭവിക്കേണ്ടിവന്നിട്ടുമുണ്ടാകാം. ഏതായാലും ആത്മാര്‍ത്ഥതയും അര്‍പ്പണബോധവമുള്ള ഒരുനേതാവിനെയാണ്‌ കേരളത്തിന്‌ നഷ്ടമായത്‌.
കെ. കുഞ്ഞിക്കണ്ണന്‍

</TEXT>
</DOC>