<DOC>
<DOCNO>114022077573.utf8</DOCNO>
<TEXT>


           രാജീവ്‌ വധം: പ്രതികളുടെ മോചനം കോടതി വിലക്കി    

Thursday 20 February 2014 10:35 pm IST

ന്യൂദല്‍ഹി: രാജീവ്ഗാന്ധി വധക്കേസിലെ പ്രതികളെ മോചിപ്പിക്കാനുള്ള തമിഴ്‌നാട്‌ സര്‍ക്കാര്‍ തീരുമാനം സുപ്രീം കോടതി തടഞ്ഞു. നടപടിക്രമങ്ങള്‍ പാലിക്കാതെയുള്ള തമിഴ്‌നാടിന്റെ നീക്കം നിയമവിരുദ്ധമാണെന്നും പ്രതികളെ മോചിപ്പിക്കരുതെന്നും കോടതി നിര്‍ദ്ദേശിച്ചു.
ശിക്ഷാ ഇളവിന്‌ പ്രതികള്‍ അപേക്ഷിക്കും മുമ്പേ സംസ്ഥാന സര്‍ക്കാര്‍ എങ്ങനെ നടപടി സ്വീകരിച്ചെന്ന്‌ ചീഫ്‌ ജസ്റ്റിസ്‌ പി.സദാശിവം അദ്ധ്യക്ഷനായ ബെഞ്ച്‌ ചോദിച്ചു. കേസ്‌ മാര്‍ച്ച്‌ എട്ടിന്‌ വീണ്ടും കേള്‍ക്കും. 
വധശിക്ഷ ജീവപര്യന്തമാക്കിയ വിധിക്കുപിന്നാലെ ഏഴുപ്രതികളെയും മോചിപ്പിക്കാന്‍ തമിഴ്‌നാട്‌ സര്‍ക്കാര്‍ തീരുമാനിച്ചിരുന്നു. ഇതിനെതിരെ പ്രതികളെ വിട്ടയക്കാനുള്ള തമിഴ്‌നാട്‌ സര്‍ക്കാരിന്റെ നീക്കം തടയണമെന്നാവശ്യപ്പെട്ട്‌ കേന്ദ്രസര്‍ക്കാര്‍ സമര്‍പ്പിച്ച ഹര്‍ജി പരിഗണിച്ച കോടതി, കേസില്‍ മറ്റൊരു ഉത്തരവുണ്ടാകുന്നതുവരെ തല്‍സ്ഥിതി തുടരണമെന്ന നിര്‍ദ്ദേശവും കോടതി തമിഴ്‌നാടിന്‌ നല്‍കിയിട്ടുണ്ട്‌. 
രാജീവ്‌ ഗാന്ധി വധക്കേസില്‍ ശിക്ഷിക്കപ്പെട്ടു ജയിലില്‍ കഴിയുന്ന ഏഴു പ്രതികളെയും വിട്ടയയ്ക്കാന്‍ തമിഴ്‌നാട്ടിലെ ജയലളിത സര്‍ക്കാര്‍ ബുധനാഴ്ചയാണ്‌ തീരുമാനിച്ചത്‌. മൂന്നു ദിവസത്തിനകം ഇക്കാര്യത്തില്‍ കേന്ദ്രസര്‍ക്കാര്‍ അഭിപ്രായം അറിയിച്ചില്ലെങ്കില്‍ ഗവര്‍ണ്ണറെ സമീപിച്ച്‌ പ്രതികളുടെ മോചനത്തിന്‌ ഉത്തരവിറക്കുമെന്നായിരുന്നു തമിഴ്‌നാട്‌ സര്‍ക്കാരിന്റെ നിലപാട്‌. 
എന്നാല്‍ സിബിഐ അന്വേഷിച്ച കേസുകളിലെ പ്രതികളെ വിട്ടയക്കുന്നതിനു കേന്ദ്രസര്‍ക്കാരിന്റെ അനുമതി ആവശ്യമാണെന്നാണ്‌ നിയമം. പ്രതികള്‍ മോചനം ആവശ്യപ്പെട്ട്‌ അപേക്ഷ നല്‍കുന്നതിനു മുമ്പു തന്നെ ശിക്ഷാകാലാവധി അവസാനിപ്പിച്ചു വിട്ടയക്കാനുള്ള ജയലളിത സര്‍ക്കാരിന്റെ തീരുമാനം നിയമവിരുദ്ധവുമാണ്‌. 
    
</TEXT>
</DOC>