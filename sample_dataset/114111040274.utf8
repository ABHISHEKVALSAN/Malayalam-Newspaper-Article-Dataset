<DOC>
<DOCNO>114111040274.utf8</DOCNO>
<TEXT>


           എം. വി. രാഘവന് അന്ത്യാഞ്ജലി    

Monday 10 November 2014 10:05 pm IST

        കണ്ണൂര്‍: കഴിഞ്ഞ ദിവസം അന്തരിച്ച മുന്‍ മന്ത്രിയും സിഎംപി ജനറല്‍ സെക്രട്ടറിയുമായ എം.വി.രാഘവന് ആയിരങ്ങളുടെ അന്ത്യാഞ്ജലി. ഇന്നലെ ഉച്ചയോടെ പൂര്‍ണ്ണ ഔദ്യോഗിക ബഹുമതികളോടെ മൃതദേഹം പയ്യാമ്പലത്ത് സംസ്‌കരിച്ചു. സിഎംപി ഓഫീസ്, ടൗണ്‍ സ്‌ക്വയര്‍ എന്നിവിടങ്ങളില്‍ പൊതുദര്‍ശനത്തിന് വെച്ച മൃതദേഹത്തില്‍ സമൂഹത്തിന്റെ നാനാതുറകളിലുള്ളവര്‍ അന്തിമോപചാരമര്‍പ്പിച്ചു.

നേരത്തെ നിശ്ചയിച്ചതില്‍ നിന്നും ഒരു മണിക്കൂര്‍ വൈകിയാണ് ടൗണ്‍ സ്‌ക്വയറില്‍ നിന്ന് വിലാപയാത്ര ആരംഭിച്ചത്. വിലാപയാത്രയില്‍ നൂറുകണക്കിനാളുകള്‍ അണിനിരന്നു. വിലാപയാത്ര കടന്നുപോയ റോഡിനിരുവശത്തും അന്തിമോപചാരമര്‍പ്പിക്കാന്‍ ജനങ്ങള്‍ കാത്തുനിന്നിരുന്നു.

കേരളത്തിന്റെ വിവിധ ഭാഗങ്ങളില്‍ നിന്നെത്തിയ രാഷ്ട്രീയ നേതാക്കളുള്‍പ്പടെയുള്ള വന്‍ജനാവലിയുടെ സാന്നിധ്യത്തിലായിരുന്നു സംസ്‌കാരം നടന്നത്. മക്കളായ എം.വി.ഗിരീഷ് കുമാര്‍, എം.വി.രാജേഷ്, എം.വി.നികേഷ് കുമാര്‍ എന്നിവര്‍ ചേര്‍ന്ന് ചിതക്ക് തീ കൊളുത്തി. ദീര്‍ഘനാളായി മറവി രോഗത്തിന്റെ പിടിയിലായിരുന്നു എം.വി.ആര്‍. രോഗം മൂര്‍ച്ഛിച്ചതിനെ തുടര്‍ന്ന് പരിയാരം മെഡിക്കല്‍ കോളേജ് ആശുപത്രിയില്‍ പ്രവേശിപ്പിച്ചിക്കപ്പെട്ട എം.വി.രാഘവന്റെ അന്ത്യം ഞായറാഴ്ച രാവിലെ എട്ടരയോടെയായിരുന്നു.

മന്ത്രിമാരായ രമേശ് ചെന്നിത്തല, കെ.പി.മോഹനന്‍, കെ.സി.ജോസഫ്, കെ.എം.മാണി, സി.എന്‍.ബാലകൃഷ്ണന്‍, ഷിബു ബേബി ജോണ്‍, ആര്യാടന്‍ മുഹമ്മദ്, തിരുവഞ്ചൂര്‍ രാധാകൃഷ്ണന്‍, എംഎല്‍എമാരായ സണ്ണി ജോസഫ്, എ.പി.അബ്ദുള്ളക്കുട്ടി, എ.കെ.ശശീന്ദ്രന്‍, കെ.കെ.നാരായണന്‍, പ്രതിപക്ഷ ഉപനേതാവ് കോടിയേരി ബാലകൃഷ്ണന്‍, ആര്‍ എസ് എസ് പ്രാന്തകാര്യവാഹ് പി. ഗോപാലന്‍കുട്ടി മാസ്റ്റര്‍, സഹപ്രാന്ത സംഘചാലക് കെ. കെ ബാലറാം, ബിജെപി ദേശീയ നിര്‍വ്വാഹക സമിതി അംഗം സി.കെ.പത്മനാഭന്‍, സംസ്ഥാന ജനറല്‍ സെക്രട്ടറി കെ.സുരേന്ദ്രന്‍, ജില്ലാ അധ്യക്ഷന്‍ കെ.രഞ്ചിത്ത്, ദേശീയ കൗണ്‍സില്‍ അംഗം പി.കെ.വേലായുധന്‍, വിവിധ രാഷ്ട്രീയപ്പാര്‍ട്ടി നേതാക്കളായ എം.വി.ജയരാജന്‍, പന്ന്യന്‍ രവീന്ദ്രന്‍, സി.പി.ജോണ്‍, പി.സി.തോമസ്, കെ.പി.നൂറുദ്ദീന്‍, സി.എ.അജീര്‍, രാമചന്ദ്രന്‍ കടന്നപ്പളളി, എംപിമാരായ പി.കെ.ശ്രീമതി, കൊടിക്കുന്നില്‍ സുരേഷ്, കെ.സി.വേണുഗോപാല്‍ തുടങ്ങിയ നേതാക്കള്‍ അന്തിമാഞ്ജലി അര്‍പ്പിക്കാനെത്തി.

തുടര്‍ന്ന് നടന്ന അനുശോചന യോഗത്തില്‍ പാട്യം രാജന്‍ അധ്യക്ഷത വഹിച്ചു. മന്ത്രിമാരായ കെ.എം.മാണി, കെ.സി.ജോസഫ്, കെ.പി.മോഹനന്‍, പ്രതിപക്ഷ ഉപനേതാവ് കോടിയേരി ബാലകൃഷ്ണന്‍, ബിജെപി ദേശീയ സമിതിയംഗം സി.കെ.പത്മനാഭന്‍ തുടങ്ങി വിവിധ കക്ഷിനേതാക്കള്‍ സംസാരിച്ചു.
    
</TEXT>
</DOC>