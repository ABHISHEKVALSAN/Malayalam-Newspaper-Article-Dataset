<DOC>
<DOCNO>114090922744.utf8</DOCNO>
<TEXT>


           പൂരനഗരിയില്‍ ഇന്ന് പുലിക്കളി    

Tuesday 9 September 2014 11:09 pm IST

        തൃശൂര്‍: ഓണാഘോഷത്തിന്റെ ഭാഗമായുള്ള തൃശ്ശൂര്‍ പുലിക്കളി ഇന്ന്. അരമണികെട്ടി വയര്‍കുലുക്കി പുറത്തുചാടുന്ന പുലിവേഷക്കാര്‍ പൂരനഗരിയിലെത്തുന്ന ആയിരങ്ങളെ ആവേശം കൊള്ളിക്കും.

ഉച്ചകഴിഞ്ഞ് രണ്ടരയോടെ സാംസ്‌കാരിക നഗരിയുടെ വിവിധ കോണുകളില്‍ നിന്ന് അസുരവാദ്യത്തിന്റേയും ഇലത്താളത്തിന്റേയും അകമ്പടിയോടെ ചുവടുകള്‍ വെച്ച് തുള്ളിവരുന്ന പുലിസംഘങ്ങള്‍ നടുവിലാല്‍ ഗണപതിക്ക് തേങ്ങയുടച്ച് ചുവട് വെക്കുമ്പോള്‍ വിദേശികള്‍ അടക്കമുള്ള പതിനായിരങ്ങളാണ് ഒപ്പം നൃത്തം ചവിട്ടുക. ഇത്തവണ പുലിക്കളിയില്‍ ആറുവേഷങ്ങളാണ്. വിയ്യൂര്‍, ചെമ്പൂക്കാവ്, പൂങ്കുന്നം, കോട്ടപ്പുറം, നായ്ക്കനാല്‍, മയിലിപ്പാടം എന്നീ ദേശങ്ങളാണ് പുലിക്കളിയില്‍ പങ്കെടുക്കുന്നത്. അഞ്ചുമണിയോടെതന്നെ പുലിസംഘങ്ങള്‍ നഗരത്തില്‍ പ്രവേശിക്കണമെന്നാണ് നിബന്ധന.

ഓരോ സംഘങ്ങള്‍ക്കുമൊപ്പം 48 മുതല്‍ 60വരെ പുലികള്‍ ഉണ്ടാകും. ഇതില്‍ കുട്ടിപ്പുലികള്‍, വരയന്‍പുലികള്‍ ഒപ്പം വയസ്സന്‍പുലികളും ഉണ്ടാകുമെന്നതാണ് ഏറെ പ്രത്യേകത. പുലിസംഘങ്ങള്‍ക്കൊപ്പം അതിമനോഹരങ്ങളായ നിരവധി നിശ്ചലദൃശ്യങ്ങളും നാലോണനാളിലെ പുലിക്കളിക്ക് ഏറെ ഹരം പകരുന്നു. പുലിക്കളിയോടനുബന്ധിച്ച് നഗരത്തില്‍ ഉച്ചമുതല്‍ തന്നെ ഗതാഗതനിയന്ത്രണം ഏര്‍പ്പെടുത്തും. സുരക്ഷാക്രമീകരണങ്ങള്‍ക്കായി നൂറുകണക്കിന് പോലീസുകാരെയും നഗരത്തില്‍ വിന്യസിക്കും.
    
</TEXT>
</DOC>