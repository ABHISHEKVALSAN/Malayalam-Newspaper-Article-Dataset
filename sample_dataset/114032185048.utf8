<DOC>
<DOCNO>114032185048.utf8</DOCNO>
<TEXT>


           മോദിക്ക്‌ കരുത്തായി സംഗീത തരംഗവും    

Friday 21 March 2014 9:10 pm IST

കൊച്ചി: നവഭാരതയുഗ സാരഥിയായ നരേന്ദ്രമോദിക്ക്‌ വിജയാശംസകള്‍ നേര്‍ന്ന്‌ സംഗീത തരംഗവും. കവിയും അനുഗ്രഹീത ഗാനരചയിതാവുമായ എസ്‌. രമേശന്‍നായരുടെ വരികള്‍ക്ക്‌ അതുല്യസംഗീതജ്ഞരായ ജെറി അമല്‍ദേവ്‌, ബേണി ഇഗ്നേഷ്യസ്‌, കെ.എം. ഉദയന്‍, ബിജിപാല്‍, മനു രമേശന്‍ എന്നിവര്‍ ഈണമിട്ട പതിനൊന്ന്‌ പ്രചാരണഗാനങ്ങളാണ്‌ ബിജെപിക്കുവേണ്ടി ആവിഷ്ക്കാര്‍ ഇവന്റ്‌ മാനേജ്മെന്റ്‌ ഒരുക്കിയിട്ടുള്ളത്‌.
മധു ബാലകൃഷ്ണന്‍, ബിജു,നാരായണന്‍, അനൂപ്‌ ശങ്കര്‍, പ്രദീപ്‌ പള്ളുരുത്തി, ഗണേഷ്‌ സുന്ദരം, അനൂപ്‌ കെ. കൃഷ്ണന്‍, ഷെര്‍ഡിന്‍ തോമസ്‌, രഞ്ജിനി ജോസ്‌, ചിത്രാ അരുണ്‍ എന്നിവരാണ്‌ ഗായകര്‍. നവയുഗ ഭാരത സാരഥി, അറിയേണ്ടതു നാം, നാടു വിദേശകുത്തകകള്‍ക്കായ്‌, കൂവിപ്പായും തീവണ്ടി, ഓരോരുത്തരും, പാവകളി, എന്തിലും കള്ളം, ഭാരതജനതയിതാ, ഉദയം ഒരു താമരയായും, ഭാരതത്തിന്‍ ഹൃദയമന്ത്രം, ഇവിടെ ഭരണ അഴിമതി എന്നിങ്ങനെ ആശയവും ആക്ഷേപഹാസ്യവും സാമൂഹ്യവിമര്‍ശനവുമൊക്കെ നിറയുന്ന ഗാനങ്ങള്‍ കേരളത്തിലെ മോദി തരംഗത്തെ പുതിയ വിതാനത്തിലേക്ക്‌ ഉയര്‍ത്തുന്നതാണ്‌.
താമര എന്ന്‌ പേരിട്ടിരിക്കുന്ന പ്രചരണഗാനങ്ങളുടെ സിഡി മാര്‍ച്ച്‌ 24 തിങ്കളാഴ്ച എറണാകുളം ഭാരത്‌ ടൂറിസ്തോമില്‍ വൈകുന്നേരം ആറ്‌ മണിക്ക്‌ വി.ആര്‍. കൃഷ്ണയ്യര്‍ പ്രശസ്ത സിനിമാതാരം ക്യാപ്റ്റന്‍ രാജുവിന്‌ നല്‍കി പ്രകാശനംചെയ്യും. എസ്‌. രമേശന്‍നായര്‍ ഗാനപരിചയം നടത്തും.
ബിജെപി സംസ്ഥാന പ്രസിഡന്റ്‌ വി. മുരളീധരന്‍ അധ്യക്ഷത വഹിക്കും. പാര്‍ട്ടി സംസ്ഥാന ജനറല്‍ സെക്രട്ടറിയും എറണാകുളം ലോക്സഭാ മണ്ഡലം സ്ഥാനാര്‍ത്ഥിയുമായ എ.എന്‍. രാധാകൃഷ്ണന്‍ പ്രസംഗിക്കും. ജില്ലാ പ്രസിഡന്റ്‌ അഡ്വ.പി.ജെ. തോമസ്‌ സ്വാഗതവും പി.കെ. രവീന്ദ്രന്‍ നന്ദിയും പറയും.
    
</TEXT>
</DOC>