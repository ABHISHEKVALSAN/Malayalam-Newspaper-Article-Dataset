<DOC>
<DOCNO>114052703184.utf8</DOCNO>
<TEXT>


            അട്ടപ്പാടിയിലെ ആദിവാസി ഊരുകളെ കുറിച്ച് ഉടന്‍ റിപ്പോര്‍ട്ട് നല്‍കാന്‍ കേന്ദ്രനിര്‍ദ്ദേശം    

Tuesday 27 May 2014 12:46 am IST

        പാലക്കാട്:  അട്ടപ്പാടിയിലെ ആദിവാസി ഊരുകളെ കുറിച്ച് ഉടന്‍ റിപ്പോര്‍ട്ട് നല്‍കാന്‍  ഉത്തരവ്. പാലക്കാട് എന്‍ആര്‍എച്ച്എമ്മിനോടാണ് കേന്ദ്ര സെക്രട്ടറി  റിപ്പോര്‍ട്ട് നല്‍കാന്‍ ആവശ്യപ്പെട്ടിരിക്കുന്നത്. മോദി സര്‍ക്കാര്‍  ഇന്നലെയാണ് അധികാരമേറ്റതെങ്കിലും അതിന് മുമ്പേ പ്രധാന വകുപ്പ്  സെക്രട്ടറിമാരോട് അവരവരുടെ കീഴിലുള്ള പ്രധാന പ്രശ്‌നങ്ങളും  നിയമകുരുക്കുകളുടെ വിശദമായ റിപ്പോര്‍ട്ടും തയ്യാറാക്കാന്‍  ആവശ്യപ്പെട്ടിരുന്നു. ഇതിന്റെ അടിസ്ഥാനത്തിലാണ് കേരളത്തില്‍ നിന്ന് ഒരു  എംപി പോലുമില്ലാതിരുന്നിട്ടും സംസ്ഥാനത്തെ ആദിവാസികളുടെ പ്രശ്‌നം  കേന്ദ്രസര്‍ക്കാര്‍ ശദ്ധിച്ചത്.
കഴിഞ്ഞ കുറെ കാലങ്ങളായി പാലക്കാട്  അട്ടപ്പാടിയിലെ ആദിവാസി സമൂഹം  ദുരിതമനുഭവിക്കുകയാണ്.പോഷകാഹാരക്കുറവും  മറ്റും മൂലം ആദിവാസി യുവതികളുടെ നിരവധി കുട്ടികളാണ് മരണമടഞ്ഞത്.  അട്ടപ്പാടിയിലെ ശിശുമരണം ദേശീയ തലത്തില്‍ തന്നെ ചര്‍ച്ചാ വിഷയമായിരുന്നു.  കോടിക്കണക്കിന് രൂപ കേന്ദ്ര-സംസ്ഥാന സര്‍ക്കാരുകള്‍ ആദിവാസികള്‍ക്ക് വേണ്ടി  ചെലവഴിക്കുന്നുണ്ടെന്ന് പറയുന്നുണ്ടെങ്കിലും ഇതിന്റെ ഗുണഫലം ഇതുവരെയും  ആദിവാസികള്‍ക്കിടയിലേക്ക് എത്തിയിട്ടില്ലെന്നതാണ് യാഥാര്‍ത്ഥ്യം.  കേരളത്തിന്റെ ആവശ്യങ്ങള്‍ക്കായി അടുത്ത ദിവസം മോദിയെ കാണുവാന്‍  മുഖ്യമന്ത്രി ഉമ്മന്‍ ചാണ്ടി സമയം ചോദിച്ചതായി പറയുന്നുണ്ടെങ്കിലും അതിനു  മുമ്പ് തന്നെ മോദി സര്‍ക്കാര്‍ കേരളത്തിന്റെ കാര്യത്തില്‍ അതീവ  ശ്രദ്ധചെലുത്തി തുടങ്ങിയെന്നതിന്റെ ആദ്യ നടപടിയാണ് ഈ റിപ്പോര്‍ട്ട്  ആവശ്യപ്പെട്ടതിലൂടെ വ്യക്തമായിരിക്കുന്നത്.

കൃഷ്ണകുമാര്‍ ആമലത്ത്

</TEXT>
</DOC>