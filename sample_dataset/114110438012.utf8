<DOC>
<DOCNO>114110438012.utf8</DOCNO>
<TEXT>


           സരിതക്കേസ് അന്വേഷിച്ച ഡിവൈഎസ്പിക്ക് പരമസുഖം    

Tuesday 4 November 2014 10:59 am IST

        കൊച്ചി: സോളാര്‍ തട്ടിപ്പ് കേസ് അന്വേഷിച്ച സ്‌പെഷ്യല്‍ ഇന്‍വെസ്റ്റിഗേഷന്‍ ടീമിലെ അംഗമായ പെരുമ്പാവൂര്‍ ഡിവൈഎസ്പി ഹരികൃഷ്ണന് പരമസുഖം. നാലു വര്‍ഷമായി ഒരിടത്തിരിക്കുന്നകക്ഷിക്കു മാത്രം സ്ഥലം മാറ്റമില്ല.

ലോ ആന്റ് ഓര്‍ഡര്‍ ചുമതലയില്‍ മൂന്നുവര്‍ഷത്തില്‍ കൂടുതല്‍ ഒരു സ്ഥലത്തുതന്നെ തുടര്‍ച്ചയായി നിയമനം നല്‍കാറില്ല. എന്നാല്‍ നാല് വര്‍ഷമായി ഇദ്ദേഹമാണ് പെരുമ്പാവൂര്‍ ഡിവൈഎസ്പി. സരിത എസ്.നായരുടെ സോളാര്‍ തട്ടിപ്പിന്റെ ആദ്യ കേസ് രജിസ്റ്റര്‍ ചെയ്തത് പെരുമ്പാവൂര്‍ മുടിക്കല്‍ സ്വദേശി സജാതിന്റെ പരാതിയെ തുടര്‍ന്നാണ്.

40 ലക്ഷം രൂപ ഇയാളില്‍നിന്ന് സരിത തട്ടിയെടുത്തെന്നാണ് പരാതി. പെരുമ്പാവൂര്‍ ഡിവൈഎസ്പിക്കുശേഷം വന്ന പല ഓഫീസര്‍മാര്‍ക്കും സ്ഥലംമാറ്റം ഉണ്ടായിട്ടുണ്ട്. ആലുവ റൂറലിലെ ആലുവ, മൂവാറ്റുപുഴ സബ്ഡിവിഷനുകളില്‍ നാല് വര്‍ഷത്തിനിടയില്‍ മൂന്ന് ഡിവൈഎസ്പിമാര്‍ മാറിമാറി വന്നു.

യുഡിഎഫ് ഭരണത്തിന്റെ തുടക്കത്തിലാണ് പെരുമ്പാവൂര്‍ ഡിവൈഎസ്പിയായി ഹരികൃഷ്ണന്‍ ചുമതലയേറ്റത്. ആലുവ റൂറല്‍ എസ്പിയായിരുന്ന ഹര്‍ഷിത അട്ടല്ലൂരി പെരുമ്പാവൂര്‍ ഡിവൈഎസ്പിയുടെ വഴിവിട്ട വരുമാന സ്രോതസിനെക്കുറിച്ച് മേലധികാരികള്‍ക്ക് റിപ്പോര്‍ട്ട് നല്‍കിയിരുന്നു. എന്നാല്‍ റിപ്പോര്‍ട്ട് നല്‍കിയ എസ്പിക്ക് സ്ഥലംമാറ്റമുണ്ടായെങ്കിലും ഡിവൈഎസ്പിയെ തൊട്ടില്ല.

സോളാര്‍ കേസുമായി ബന്ധപ്പെട്ട് ഭരണകക്ഷിയിലെ ഉന്നതരുടെ ബന്ധങ്ങളെ സംബന്ധിച്ച് നിര്‍ണായക തെളിവുകള്‍ ഇദ്ദേഹത്തിന് ലഭിച്ചിരുന്നു. സരിതയില്‍നിന്ന് പിടിച്ചെടുത്ത സ്വകാര്യ ലാപ്‌ടോപ്പിലെ രഹസ്യവിവരങ്ങള്‍ ഇദ്ദേഹത്തിന്റെ കസ്റ്റഡിയിലായതാണ് കേസില്‍നിന്ന് പ്രമുഖരെല്ലാം രക്ഷപ്പെടാന്‍ ഇടയായതെന്നും സൂചനയുണ്ട്.

സരിത പെരുമ്പാവൂര്‍ കോടതിയില്‍ ഹാജരാകുന്നതിന് മുമ്പ് അണിഞ്ഞൊരുങ്ങുന്നതിന് സൗകര്യം ചെയ്ത് നല്‍കിയത് ഡിവൈഎസ്പി ഓഫീസില്‍ വച്ചായിരുന്നുവെന്നും ആരോപണമുണ്ട്.
അഴിമതി ആരോപണങ്ങളും ഡിവൈഎസ്പിക്ക് എതിരെയുണ്ട്. ഡിവൈഎസ്പിക്കെതിരെ രഹസ്യാന്വേഷണ വിഭാഗം നിരവധി റിപ്പോര്‍ട്ടുകള്‍ മേലധികാരികള്‍ക്ക് സമര്‍പ്പിച്ചിട്ടുണ്ട്.
    
</TEXT>
</DOC>