<DOC>
<DOCNO>114070813102.utf8</DOCNO>
<TEXT>


           ഉക്രെയ്ന്‍ പ്രതിസന്ധി; സൈന്യത്തിന് മാത്രമായി പരിഹരിക്കാനാകില്ലെന്ന് യുഎന്‍    

Tuesday 8 July 2014 11:54 am IST

യുഎന്‍: ഉക്രെയ്‌നില്‍ നിലനിന്നു പോരുന്ന പ്രതിസന്ധിക്ക് പരിഹാരം  കാണാന്‍ സൈന്യത്തിന് മാത്രമായി സാധിക്കില്ലെന്ന് ഐക്യരാഷ്ട്രസഭ സെക്രട്ടറി  ബാന്‍ കി-മൂണ്‍. പ്രദേശത്ത് പുതിയ വെടിനിര്‍ത്തല്‍ കരാര്‍ ആവിഷ്‌കരിക്കുകയാണ് അടിസ്ഥാനമായി വേണ്ടെതെന്നും അദ്ദേഹം വ്യക്തമാക്കി.

റിപ്പോര്‍ട്ടുകളുടെ അടിസ്ഥാനത്തില്‍ ഡോണ്‍ടെസ്‌ക്കിലേയും ലുഹാന്‍സ്‌കിലേയും ആയുധധാരികളായ സൈന്യത്തെ പുന:സംഘടിപ്പിക്കണം. ഉക്രെയ്‌നിയന്‍ സൈന്യത്തെ സൈനിക പരീശീലനങ്ങളില്‍ കൂടുതലായി വ്യാപൃതരാക്കണമെന്നും സെക്രട്ടറി ജനറല്‍ പറയുന്നു.

രാജ്യത്ത് തുടരുന്ന രാഷ്ട്രീയവും നയതന്ത്രപരവുമായ കാര്യങ്ങളെ  സംബന്ധിച്ച അക്രമങ്ങളും സംഘര്‍ഷങ്ങളും ഗുരുതരമാണെന്ന് അധികൃതര്‍ വ്യക്തമാക്കി. പ്രദേശത്തെ സാധാരണക്കാര്‍ക്ക് സംഘര്‍ഷങ്ങള്‍ മൂലം യാതൊരു വിധത്തിലുള്ള ആപത്തും സംഭവിക്കാതിരിക്കാന്‍ മുന്‍ കരുതലെടുക്കണമെന്നും ബാന്‍ കി മൂണ്‍ പറഞ്ഞു.

ഡോണ്‍ടെസ്‌ക്ക്, ലുഹാന്‍സ്‌ക് എന്നിവയുടെ പ്രാദേശിക തലസ്ഥാനങ്ങളും മറ്റു തന്ത്രപ്രധാന സ്ഥലങ്ങളും ഇപ്പോഴും വിമതരുടെ പിടിയിലാണ്. സൈന്യം ടൗണുകള്‍ തിരിച്ചു പിടിച്ചതിന്റെ പ്രതികരണമായി വിമതര്‍ തിങ്കളാഴ്ച്ച ഡോണ്‍ടെസ്‌ക്കിലെ മൂന്ന് പാലങ്ങള്‍ തകര്‍ത്തിരുന്നു.

 
    
</TEXT>
</DOC>