<DOC>
<DOCNO>114072717958.utf8</DOCNO>
<TEXT>


            പ്ലസ് ടു: അഴിമതി മൂടിവെക്കാന്‍ മുഖ്യമന്ത്രിയുടെ സമ്മര്‍ദ്ദം    

Sunday 27 July 2014 1:08 am IST

കോഴിക്കോട്:  പ്ലസ് ടു വിഷയത്തില്‍ അഴിമതി മൂടിവെക്കാന്‍ മുഖ്യമന്ത്രിയുടെ  സമ്മര്‍ദ്ദത്തെത്തുടര്‍ന്ന്അഴിമതിക്കെതിരെ നിയമനടപടികളെടുക്കുമെന്ന  നിലപാടില്‍ നിന്ന് എം.ഇ.എസ് പിന്നോട്ട് പോയി. പ്ലസ്ടു സ്‌കൂളുകളും, ബാച്ചും  അനുവദിക്കുന്നതില്‍ സര്‍വ്വത്ര അഴിമതി നടന്നുവെന്നും തന്നോട്  മുസ്ലിംലീഗിലെ ഉന്നത നേതാക്കള്‍ കോഴചോദിച്ചു വെന്നും പറഞ്ഞ എംഇഎസ്  പ്രസിഡന്റാണ് മുഖ്യമന്ത്രിയുടെ കൂടിക്കാഴ്ചക്ക് ശേഷം ഇന്നലെ പരസ്യമായി  നിലപാട് മാറ്റിയത്. ഇന്നലെ ഗസ്റ്റ് ഹൗസില്‍ വെച്ചാണ് എംഇഎസ് പ്രസിഡന്റ് ഡോ.  ഫസല്‍ ഗഫൂര്‍ മുഖ്യമന്ത്രി ഉമ്മന്‍ചാണ്ടിയുമായി കൂടിക്കാഴ്ച നടത്തിയത്.  മുഖ്യമന്ത്രിക്ക് ഫസല്‍ ഗഫൂര്‍നല്‍കിയ പരാതിയില്‍ അഴിമതിയെക്കുറിച്ചോ  കോഴയെക്കുറിച്ചോ ഒരു പരാമര്‍ശവുമില്ല.
നാടകീയ സംഭവങ്ങളാണ് ഇന്നലെ  കോഴിക്കോട് നടന്നത്. ജില്ലയില്‍ വിവിധ പരിപാടികളില്‍ പങ്കെടുക്കാനെത്തിയ  മുഖ്യമന്ത്രി രാവിലെ ഗസ്റ്റ് ഹൗസില്‍ മാധ്യമങ്ങളെ കണ്ടിരുന്നു. പ്ലസ്ടു  അഴിമതിയെക്കുറിച്ച് എം.ഇഎസ് പ്രസിഡന്റ് ഉന്നയിച്ച പരാതിയെക്കുറിച്ച്  പറഞ്ഞപ്പോള്‍ പ്ലസ് ടു പ്രശ്‌നത്തില്‍ അഴിമതി നടന്നില്ലെന്നും തെറ്റിദ്ധാരണ  മൂലമാണ് എംഇഎസ് പ്രസിഡന്റ് അങ്ങിനെ പറഞ്ഞതെന്നുമായിരുന്നു  മുഖ്യമന്ത്രിയുടെ പ്രതികരണം. പിന്നീട് ഇക്കാര്യം  ശ്രദ്ധയില്‍പെടുത്തിയപ്പോള്‍ ഫസല്‍ ഗഫൂര്‍ നിലപാട് കൂടുതല്‍  കര്‍ക്കശമാക്കുകയായിരുന്നു. മുഖ്യമന്ത്രിയുടെ മുന്നില്‍ വേണമെങ്കില്‍  തെളിവുകള്‍ ഹാജരാക്കാമെന്നായിരുന്നു ഫസല്‍ ഗഫൂറിന്റെ പ്രതികരണം.
എന്നാല്‍  ഉച്ചയ്ക്ക് ഗസ്റ്റ് ഹൗസില്‍ വെച്ച് മുഖ്യമന്ത്രിയുമായി നടന്ന  കൂടിക്കാഴ്ചയോടെ എം.ഇ.എസ് അഴിമതിക്കാര്യം പാടെ  ഒഴിവാക്കുകയായിരുന്നു.  മുഖ്യമന്ത്രിക്ക് നല്‍കിയ പരാതിയില്‍ നേരത്തെ ഉന്നയിച്ച  അഴിമതിയെസംബന്ധിച്ച് പരാമര്‍ശമേ ഉണ്ടായിരുന്നില്ല. പ്രീഡിഗ്രി  വേര്‍പെടുത്തുന്നതിന് മുമ്പ് എംഇഎസ് കോളജുകളില്‍ 7000 സീറ്റുകള്‍  ഉണ്ടായിരുന്നുവെന്നും എന്നാല്‍ ഇപ്പോഴനുവദിച്ച അധികബാച്ചടക്കം 1200  സീറ്റുകള്‍ മാത്രമാണ്. +2 വിനുള്ളതെന്നും പരാതിയില്‍ പറയുന്നു.  മാനദണ്ഡങ്ങള്‍ പാലിക്കാതെ പ്ലസ്ടു ബാച്ചും സ്‌കൂളും അനുവദിച്ചത്  പുന:പരിശോധനക്ക് വിധേയമാക്കുക, അധിക ബാച്ച് അനുവദിച്ചതിനെത്തുടര്‍ന്ന്  അദ്ധ്യാപകനിയമനത്തിന് സര്‍ക്കാര്‍ നിശ്ചയിച്ച നിബന്ധനകളിലെ അശാസ്ത്രീയത  ഒഴിവാക്കുക തുടങ്ങിയ ആറ് കാര്യങ്ങളാണ് മുഖ്യമന്ത്രിക്ക് നല്‍കിയ കത്തില്‍  പരാമര്‍ശിക്കുന്നത്.
യൂത്ത് ലീഗ,് എംഎസ്എഫ് എന്നീ സംഘനടകള്‍ എംഇഎസ്  നെതിരെ പരസ്യ നിലപാടുകളുമായി രംഗത്തുവന്നിരുന്നു. ഇതിനിടയിലാണ് എംഇഎസ്  പ്രസിഡന്റിന്റെ നിലപാടുമാറ്റവും നടന്നത്. മന്ത്രി പി.കെ കുഞ്ഞാലിക്കുട്ടി,  മുഖ്യമന്ത്രി ഉമ്മന്‍ചാണ്ടി എന്നിവര്‍ നടത്തിയ സമ്മര്‍ദ്ദമാണ് എംഇഎസിന്റെ  നിലപാട് മാറ്റത്തിന് പിന്നില്‍ എന്നാണ് കരുതപ്പെടുന്നത്.
മുഖ്യമന്ത്രിക്കും  മുസ്ലീം ലീഗിനുമെതിരെ കടുത്ത ആരോപണങ്ങളാണ് എംഇഎസ് ഉന്നയിച്ചത്. ആരോപണം  സിപിഎം ഏറ്റെടുത്തതോടെ യുഡിഎഫ് പ്രതിസന്ധിയിലായി. കോഴക്കാര്യകോടതിയില്‍  പറയുമെന്ന് പറഞ്ഞത് മുഖ്യമന്ത്രിയെ വെട്ടിലാക്കി. പ്ലസ്ടു അനുവദിച്ചതില്‍  വന്‍ അഴിമതി നടന്നുവെന്നതിന് എംഇഎസ് കോടതിയില്‍ തെളിവുകള്‍ ഹാജരാക്കുമെന്ന്  പറഞ്ഞതായിരുന്നു മുഖ്യമന്ത്രിയെ പ്രതിസന്ധിയിലാക്കിയത്.
ഭരണത്തിലെ ചിലര്‍തന്നെയാണ് കോഴ ആവശ്യപ്പെട്ടത്. ഉദ്യോഗസ്ഥരും ഇതില്‍പെടും
എല്ലാ  കാര്യങ്ങളും കോടതിയില്‍ വെളിപ്പെടുത്തും കോഴ ചോദിച്ചുവെന്ന കാര്യം മുസ്ലീം  ലീഗ് ജനറല്‍ സെക്രട്ടറി കെപിഎ മജീദിനെ അറിയിച്ചിട്ടുണ്ട്.ലക്ഷങ്ങളാണ് കോഴ  ചോദിച്ചത്. എന്നിങ്ങനെയായിരുന്നു എം.ഇഎസ് പ്രസിഡന്റിന്റെ ആരോപണങ്ങള്‍.  എംഇഎസി നെ അടക്കിനിര്‍ത്തിയതോടെ വന്‍ പ്രതിസന്ധിയില്‍ നിന്നാണ്  മുഖ്യമന്ത്രിയും മുസ്ലീം ലീഗും രക്ഷപ്പെട്ടിരിക്കുന്നത്.

എം.ബാലകൃഷ്ണന്‍

</TEXT>
</DOC>