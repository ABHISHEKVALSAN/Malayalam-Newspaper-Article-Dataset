<DOC>
<DOCNO>114020272806.utf8</DOCNO>
<TEXT>


           കേന്ദ്രം ഡി.എ വര്‍ദ്ധിപ്പിക്കുന്നു    

Sunday 2 February 2014 10:00 pm IST

        ന്യൂദല്‍ഹി: പൊതു തെരഞ്ഞെടുപ്പ്‌ അടുത്ത സാഹചര്യത്തില്‍ സര്‍ക്കാര്‍ ജീവനക്കാരെ പ്രീതിപ്പെടുത്തുന്നതിനായി പത്തു ശതമാനം ഡി.എ വര്‍ദ്ധിപ്പിക്കാന്‍ കേന്ദ്രം ആലോചിക്കുന്നു. നിലവിലെ 90 ശതമാനത്തില്‍ നിന്നും 100 ശതമാനമായി ഡി.എ ഉയര്‍ത്താനാണ്‌ ശ്രമം. 
അമ്പതുലക്ഷത്തോളം വരുന്ന കേന്ദ്രസര്‍ക്കാര്‍ ജീവനക്കാര്‍ക്കും 30 ലക്ഷത്തോളം വരുന്ന പെന്‍ഷന്‍കാര്‍ക്കും പുതിയ തീരുമാനം പ്രയോജനകരമാകും. ജനുവരി 1 മുതല്‍ പുതിയ നിരക്കിലുള്ള ശമ്പളം ജീവനക്കാര്‍ക്ക്‌ ലഭിക്കുന്ന തരത്തിലാണ്‌ ഡി.എ വര്‍ദ്ധന ആലോചിക്കുന്നത്‌. 
കഴിഞ്ഞ വര്‍ഷം സപ്തംബറിലാണ്‌ അവസാനമായി ഡി.എ വര്‍ദ്ധിപ്പിച്ചത്‌. പത്തു ശതമാനം വര്‍ദ്ധനവോടെ 90 ശതമാനമാക്കിയ ഡി.എ വീണ്ടും 100 ശതമാനമാക്കി ഉയര്‍ത്തുന്നതോടെ കോടികളുടെ അധികബാധ്യതയാണ്‌ സര്‍ക്കാരിന്‌ ഉണ്ടാകുന്നത്‌. 
ഉപഭോക്ത്യ വില സൂചികയുടെ പുതിയ കണക്കുകള്‍ ഫെബ്രുവരി അവസാനത്തോടെ പുറത്തുവന്ന ശേഷമായിരിക്കും ഡി.എ വര്‍ദ്ധനവെന്നാണ്‌ സൂചന. ഏഴാം ശമ്പള കമ്മീഷനെ നിയമിച്ച്‌ പ്രവര്‍ത്തനം തുടങ്ങണമെന്നാവശ്യപ്പെട്ട്‌ ഒരു വിഭാഗം കേന്ദ്ര ജീവനക്കാര്‍ ഫെബ്രുവരി 12 മുതല്‍ രണ്ടു ദിവസത്തെ സമരവും ആരംഭിക്കാനിരിക്കയാണ്‌. 
    
</TEXT>
</DOC>