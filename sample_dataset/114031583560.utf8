<DOC>
<DOCNO>114031583560.utf8</DOCNO>
<TEXT>


           യുഡിഎഫ്‌ സ്ഥാനാര്‍ത്ഥിക്ക്‌ ഇടുക്കി ബിഷപ്പിന്റെ ശകാരം    

Saturday 15 March 2014 10:25 pm IST

ഇടുക്കി: ഇടുക്കിയിലെ യുഡിഎഫ്‌ സ്ഥാനാര്‍ത്ഥിക്ക്‌ ഇടുക്കി രൂപത ബിഷപ്പ്‌ റവ. ഫാ. മാത്യു ആനിക്കുഴിക്കാട്ടിലിന്റെ പരസ്യ ശകാരം. തന്നെ സന്ദര്‍ശിച്ച്‌ അനുഗ്രഹം വാങ്ങാനെത്തിയ യുഡിഎഫ്‌ സ്ഥാനാര്‍ത്ഥി ഡീന്‍ കുര്യാക്കോസിനെതിരേയായിരുന്നു ബിഷപ്പിന്റെ ശകാരം. ഡീന്‍ ഇളിഭ്യനായി മടങ്ങി. ചാനല്‍ പ്രവര്‍ത്തകരുടെ സാന്നിധ്യത്തിലായിരുന്നു സ്ഥാനാര്‍ത്ഥിയുടെ മേല്‍ ബിഷപ്പ്‌ ശകാരവര്‍ഷം ചൊരിഞ്ഞത്‌. 
പി.ടി. തോമസിന്റെ ശിഷ്യനെന്ന്‌ അറിയപ്പെടുന്ന ഡീന്‍ കുര്യാക്കോസിന്റെ നേരേ ആശാനോടുള്ള കലി തീര്‍ക്കാനും ബിഷപ്പ്‌ അവസരം ശരിക്കും വിനിയോഗിച്ചു. ബിഷപ്പ്‌ പരസ്യമായി നടത്തിയ അധിക്ഷേപം മുഴുവന്‍ കേട്ടിരുന്ന യുവജന പ്രസ്ഥാനത്തിന്റെ നായകന്‍ വായ്‌ തുറന്നില്ല. പിതാവിന്‌ തന്നെ ശാസിക്കാന്‍ അധികാരമുണ്ടെന്നായിരുന്നു സന്ദര്‍ശനം കഴിഞ്ഞ്‌ ഡീന്‍ കുര്യാക്കോസിന്റെ പ്രതികരണം. പിന്നീട്‌ ഇടുക്കി പ്രസ്സ്‌ ക്ലബ്ബില്‍ നടന്ന മീറ്റ്‌ ദി പ്രസ്സ്‌ പരിപാടിയില്‍ പങ്കെടുത്ത ഡീന്‍ കുര്യാക്കോസ്‌ താനും ബിഷപ്പും അടച്ചിട്ട മുറിയിലിരുന്ന്‌ പരസ്പരം സംസാരിച്ചെന്നും ബിഷപ്പിന്റെ എല്ലാ തെറ്റിദ്ധാരണയും മാറിയെന്നും അവകാശപ്പെട്ടു. 
പരസ്യമായി അധിക്ഷേപിക്കുകയും രഹസ്യമായി സമാധാനിപ്പിച്ചെന്നും പറയുന്നതിലെ അനൗചിത്യം ചൂണ്ടിക്കാണിച്ചപ്പോള്‍ വ്യക്തമായി മറുപടി പറയാതെ സ്ഥാനാര്‍ത്ഥി ഒഴിഞ്ഞുമാറി. 
    
</TEXT>
</DOC>