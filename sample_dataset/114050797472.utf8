<DOC>
<DOCNO>114050797472.utf8</DOCNO>
<TEXT>


           ടെട്ര ട്രക്ക്‌ ഇടപാട്‌: എ.കെ ആന്റണി, ടി.കെ.എ നായര്‍ എന്നിവരുടെ മൊഴി എടുത്തു    

Wednesday 7 May 2014 9:40 am IST

ന്യൂദല്‍ഹി: വിവാദമായ ടെട്ര ട്രക്ക്‌ ഇടപാടുമായി ബന്ധപ്പെട്ട്‌ സിബിഐ പ്രതിരോധമന്ത്രി എ.കെ ആന്റണി, പ്രധാനമന്ത്രിയുടെ ഉപദേഷ്ടാവ്‌ ടി.കെ.എ നായര്‍ എന്നിവരുടെ മൊഴിയെടുത്തു. കേസിലെ സാക്ഷികളായാണ്‌ ഇരുവരുടേയും മൊഴിയെടുത്തിരിക്കുന്നതെന്ന്‌ സിബിഐ ഡയറക്ടര്‍ രഞ്ജിത്‌ സിന്‍ഹ പറഞ്ഞു. 
വിരമിച്ച കരസേനാ ഉദ്യോഗസ്ഥന്‍ ട്രക്ക്‌ ഇടപാടില്‍ കോഴ വാഗ്ദാനം ചെയ്തെന്ന മുന്‍കരസേനാധിപന്‍ ജനറല്‍ വി.കെ സിങ്ങിന്റെ പരാതിയുടെ അടിസ്ഥാനത്തില്‍ സിബിഐ ഫയല്‍ ചെയ്ത കേസിലാണ്‌ പ്രതിരോധമന്ത്രിയുടെ അടക്കം മൊഴി രേഖപ്പെടുത്തിയത്‌. രണ്ടുവര്‍ഷമായി കേസ്‌ സിബിഐ അന്വേഷിക്കുകയാണെങ്കിലും സര്‍ക്കാരിന്റെ കാലാവധി അവസാനിക്കാന്‍ ദിവസങ്ങള്‍ മാത്രം ബാക്കി നില്‍ക്കെയാണ്‌ കേന്ദ്രസര്‍ക്കാരിലെ ഉന്നതരുടെ മൊഴി രേഖപ്പെടുത്താന്‍ സിബിഐ തയ്യാറായിരിക്കുന്നത്‌. ടെട്ര ട്രക്കിടപാടിനെതിരായ കരസേനയുടെ നിലപാടിനെ പ്രധാനമന്ത്രിയുടെ ഉപദേഷ്ടാവായ ടികെഎ നായര്‍ എതിര്‍ത്തിരുന്നതായി ജനറല്‍ വി.കെ സിങ്‌ ആരോപിച്ചിരുന്നു. 
ഇരുവരേയും ചോദ്യം ചെയ്തിട്ടില്ലെന്നും സംഭവത്തേപ്പറ്റി സാക്ഷികളെന്ന നിലയില്‍ വിവരങ്ങള്‍ ചോദിച്ചറിയുക മാത്രമാണ്‌ ചെയ്തിരിക്കുന്നതെന്നുമാണ്‌ സിബിഐയുടെ വിശദീകരണം. ഇരുവരുടേയും മൊഴികളുടെ അടിസ്ഥാനത്തില്‍ കേസില്‍ കുറ്റപത്രം സമര്‍പ്പിക്കണോ അല്ലെങ്കില്‍ കേസ്‌ അവസാനിപ്പിക്കണോ എന്ന കാര്യത്തില്‍ സിബിഐ തീരുമാനമെടുക്കുമെന്നാണ്‌ സൂചന. 
വിരമിച്ച ഉദ്യോഗസ്ഥന്‍ ട്രക്കിടപാടില്‍ കോഴ വാഗ്ദാനം ചെയ്തെന്ന്‌ വി.കെ സിങ്‌ തന്നോട്‌ പറഞ്ഞതായി എ.കെ.ആന്റണി സിബിഐക്ക്‌ മൊഴി നല്‍കിയിട്ടുണ്ട്‌. ഇക്കാര്യം പാര്‍ലമെന്റില്‍ പ്രസ്താവന നടത്തിയിട്ടുണ്ടെന്നും ആന്റണി സിബിഐ ഉദ്യോഗസ്ഥരോട്‌ പറഞ്ഞു. എന്നാല്‍ ടി.കെ.എ നായരുടെ മൊഴിയുടെ വിശദാംശങ്ങള്‍ വ്യക്തമല്ല.
കരസേനയ്ക്ക്‌ വേണ്ടി പൊതുമേഖലാ സ്ഥാപനമായ ബിഇഎംഎല്ലില്‍ നിന്നും 1600 ടെട്ര ട്രക്കുകള്‍ വാങ്ങുന്നതിന്‌ 14 കോടി രൂപ കൈക്കൂലി നല്‍കാമെന്ന്‌ ലഫ്‌.ജനറല്‍ തേജീന്ദര്‍സിങ്‌ വാഗ്ദാനം നല്‍കിയെന്നായിരുന്നു മുന്‍കരസേനാധിപന്‍ ജനറല്‍ വി.കെ സിങ്ങിന്റെ പരാതി. സേനയില്‍ നിന്നും വിരമിച്ച ലഫ്‌.ജനറല്‍ തേജീന്ദര്‍ സിങ്‌ ഇക്കാര്യങ്ങള്‍ നിഷേധിച്ചിരുന്നു. എന്നാല്‍ വി.കെ സിങ്ങിന്റെ വെളിപ്പെടുത്തലിന്റെ പശ്ചാത്തലത്തില്‍ വിവാദങ്ങളുയര്‍ന്നതോടെ 2012ല്‍ പ്രതിരോധമന്ത്രാലയം അന്വേഷണത്തിന്‌ ഉത്തരവിട്ടിരുന്നു. 
ലഫ്‌.ജനറല്‍ കോഴ വാഗ്ദാനം ചെയ്യുന്നതിന്റെ ടേപ്പുകള്‍ ജനറല്‍ വി.കെ സിങ്‌ സിബിഐക്ക്‌ കൈമാറിയെങ്കിലും അതിനു വ്യക്തത പോരെന്നാണ്‌ സിബിഐ നിലപാട്‌. ശബ്ദസംഭാഷണം വ്യക്തമല്ലാത്തതിനാല്‍ ലഫ്‌.ജനറല്‍ പറഞ്ഞ കാര്യങ്ങള്‍ മനസ്സിലാക്കാന്‍ സാധിക്കുന്നില്ലെന്നും സിബിഐ പറയുന്നു. ടെട്ര ഉടമസ്ഥനും ലഫ്‌.ജനറലുമായുള്ള ബന്ധത്തിന്റെ തെളിവുകളും സിബിഐ പരിശോധിച്ചിരുന്നു. 
സ്വന്തം ലേഖകന്‍

</TEXT>
</DOC>