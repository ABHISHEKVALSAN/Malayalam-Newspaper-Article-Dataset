<DOC>
<DOCNO>114052402719.utf8</DOCNO>
<TEXT>


           പണ്ഡിറ്റ്‌ കറുപ്പന്‍ അസമത്വത്തിനെതിരെ പോരാടിയ ജ്യോതിനക്ഷത്രം: ചെമ്മനം    

Saturday 24 May 2014 10:03 pm IST

കൊച്ചി: ദേശചിന്തയോടൊപ്പം ലോകവിജ്ഞാനം സ്വായത്തമാക്കാന്‍ പരിശ്രമിച്ചതാണ്‌ പണ്ഡിറ്റ്‌ കറുപ്പന്റെ ജീവിത ഉയര്‍ച്ചയുടെ കാരണമെന്നും സംസ്കൃതഭാഷാ പഠനമാണ്‌ കറുപ്പനെ മഹാനാക്കിയതെന്നും 130-ാ‍ം ജന്മദിനാഘോഷത്തില്‍ മുഖ്യപ്രഭാഷണം നടത്തവെ കവി ചെമ്മനം ചാക്കോ അഭിപ്രായപ്പെട്ടു. സാമൂഹിക ഉന്നമനത്തിന്‌ വിദ്യാഭ്യാസം പ്രധാന ഘടകമാണെന്നും സാമൂഹിക അസമത്വത്തിനെതിരെ പോരാടിയ ജ്യോതിനക്ഷത്രമാണ്‌ കറുപ്പനെന്നും അദ്ദേഹത്തിന്റെ കവിതകളില്‍ ആദര്‍ശത്തിന്റെ വിത്തുകളാണുള്ളതെന്നും ചെമ്മനം കൂട്ടിച്ചേര്‍ത്തു.
സമാന സമുദായക്കാരുടെ ഉന്നതിക്കായി സ്വപ്നം കണ്ട്‌ പ്രവര്‍ത്തിച്ച മനുഷ്യസ്നേഹിയാണ്‌ കറുപ്പനെന്നും പ്രത്യേകിച്ചും സ്ത്രീജനങ്ങളുടെ അവകാശങ്ങള്‍ക്കും അവരുടെ വിദ്യാഭ്യാസത്തിനും വേണ്ടി പോരാടിയ ഋഷിതുല്യനായ വ്യക്തിയാണ്‌ കറുപ്പനെന്നും സാഹിത്യകാരി ശ്രീകുമാരി രാമചന്ദ്രന്‍ അനുസ്മരണ പ്രഭാഷണത്തില്‍ അഭിപ്രായപ്പെട്ടു.
കലൂര്‍ പാവക്കുളം മഹാദേവക്ഷേത്ര ഓഡിറ്റോറിയത്തില്‍ നടന്ന 130-ാ‍ം ജന്മദിനാഘോഷം ജസ്റ്റിസ്‌ എ. രാമചന്ദ്രന്‍ ഉദ്ഘാടനം ചെയ്തു. രാവിലെ എട്ടിന്‌ ചേരാനല്ലൂര്‍ അകത്തൂട്ട്‌ വീട്ടുവളപ്പിലുള്ള പണ്ഡിറ്റ്‌ കറുപ്പന്റെ സ്മൃതിമണ്ഡപത്തില്‍ വിചാരവേദിയുടെ ആഭിമുഖ്യത്തില്‍ പുഷ്പാര്‍ച്ചനയും നടത്തി. വിശ്വഹിന്ദുപരിഷത്ത്‌ ദേശീയ വൈസ്‌ പ്രസിഡന്റ്‌ കെ.വി. മദനന്‍, വിചാരവേദി ഭാരവാഹികളായ എം.കെ. ചന്ദ്രബോസ്‌, കെ.കെ. വാമലോചനന്‍, വിജയാ വാസുദേവന്‍, കെ. സുന്ദരം, കെ.എ. ബാഹുലേയന്‍, പി.സി. രാജന്‍ബാബു, ഡോ. ഗോപിനാഥ്‌ പനങ്ങാട്‌, ക്യാപ്റ്റന്‍ പി.കെ. രമണന്‍, കൃഷ്ണാ ഗോപിനാഥ്‌, വി. രാജാമണി, പി.ഡി. കലാവതി, സി.ജി. രാജഗോപാല്‍, എ.എസ്‌. അജിത്ത്കുമാര്‍, ചിത്ര അജിത്ത്‌ എന്നിവര്‍ സംസാരിച്ചു.
'നവോത്ഥാന പ്രസ്ഥാനങ്ങള്‍ക്ക്‌ കറുപ്പന്‍ കൃതികളുടെ പ്രചോദനം' എന്ന വിഷയത്തെ ആസ്പദമാക്കി സംസ്ഥാനതല ഉപന്യാസ മത്സര വിജയികളായ ജെ.യു. ഭവപ്രിയ, അനുപമ നായര്‍, കെ.പി. മുഹമ്മദ്‌ സഫ്‌വാന്‍, നീവ. ആര്‍, ദിലീപ്‌ പി. ചന്ദ്രന്‍, മീര. എസ്‌ മോഹന്‍ എന്നിവര്‍ക്ക്‌ ക്യാഷ്‌ അവാര്‍ഡും സര്‍ട്ടിഫിക്കറ്റും ജസ്റ്റിസ്‌ എം. രാമചന്ദ്രന്‍ നല്‍കി.
    
</TEXT>
</DOC>