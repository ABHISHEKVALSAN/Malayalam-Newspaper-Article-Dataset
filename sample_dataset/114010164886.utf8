<DOC>
<DOCNO>114010164886.utf8</DOCNO>
<TEXT>


           ആദ്ധ്യാത്മിക മൂല്യങ്ങള്‍ തിരിച്ചുപിടിക്കാന്‍ എന്‍എസ്‌എസ്‌ ആഹ്വാനം    

Wednesday 1 January 2014 10:19 pm IST

        പെരുന്ന(ചങ്ങനാശ്ശേരി): ആദ്ധ്യാത്മിക സംസ്കാരം സംരക്ഷിച്ച്‌ മൂല്യങ്ങള്‍ തിരിച്ചുപിടിക്കാന്‍ സജ്ജരാകാന്‍ സമുദായാംഗങ്ങളോട്‌ എന്‍എസ്‌എസ്‌ ആഹ്വാനം. സാമൂഹിക-സാംസ്കാരിക-വിദ്യാഭ്യാസരംഗത്ത്‌ നടത്തിവരുന്ന ക്രിയാത്മക പ്രവര്‍ത്തനത്തിന്‌ ഒപ്പം നൂറാം വര്‍ഷത്തിലെത്തിയ നായര്‍ സര്‍വ്വീസ്‌ സൊസൈറ്റിയുടെ പുതിയ സംരംഭമായിരിക്കും ആദ്ധ്യാത്മിക സംസ്കാരത്തിന്‌ സംരക്ഷണം നല്‍കുകയെന്നത്‌. മതം മാറ്റത്തിനും, മതപരിവര്‍ത്തനങ്ങള്‍ക്കും സാഹചര്യമൊരുക്കപ്പെടുന്നത്‌ ആദ്ധ്യാത്മികസംസ്കാരത്തില്‍ നിന്നുളള അകല്‍ച്ചയാണെന്നും എന്‍എസ്‌എസ്‌ അഭിപ്രായപ്പെടുന്നു.
സമൂഹത്തിലെ സന്തുലിതാവസ്ഥ നിലനിര്‍ത്തുന്നതിനും ആചാര്യന്മാരെക്കുറിച്ചും സംഘടനാബോധത്തെക്കുറിച്ചും വളര്‍ന്നുവരുന്ന തലമുറ ബോധവാന്മാരാകേണ്ടിയിരിക്കുന്നു. ആദ്ധ്യാത്മികസംസ്കാരത്തിന്റെ സ്രോതസ്സുകളായ ഇതിഹാസങ്ങളും, പുരാണങ്ങളും സംബന്ധിച്ച അടിസ്ഥാനപരമായ പരിജ്ഞാനവും സാമൂഹ്യപ്രതിബദ്ധതയും സദാചാരബോധവും പുതുതലമുറയില്‍ വളര്‍ത്തുന്നതിന്‌ സഹായകമായ ആദ്ധ്യാത്മിക പഠനകേന്ദ്രങ്ങള്‍ കരയോഗതലങ്ങളില്‍ ആരംഭിക്കും. എന്‍എസ്‌എസിന്റെ ഒരുവര്‍ഷം നീണ്ടുനില്‍ക്കുന്ന ശതവാര്‍ഷികാചരണത്തില്‍ സംഘടന ശക്തപ്പെടുത്തുന്ന കര്‍മ്മപദ്ധതികള്‍ക്കൊപ്പം ആദ്ധ്യാത്മിക പഠനകേന്ദ്രങ്ങള്‍ക്കും മുന്തിയ പരിഗണന നല്‍കുമെന്ന്‌ പെരുന്നയില്‍ നടന്ന അഖിലകേരള നായര്‍ പ്രതിനിധി സമ്മേളനത്തില്‍ നടത്തിയ വിശദീകരണ പ്രസംഗത്തല്‍ ജനറല്‍ സെക്രട്ടറി ജി. സുകുമാരന്‍ നായര്‍ വ്യക്തമാക്കി. സംസ്ഥാനത്തെ 5550 കരയോഗങ്ങളിലും ആദ്ധ്യാത്മിക പഠനകേന്ദ്രങ്ങളുടെ ഉദ്ഘാടനം ജനുവരി 5ന്‌ രാവിലെ നടക്കും.
എന്‍എസ്‌എസ്‌ ഒരു സുതാര്യമായ സംഘടനയാണ്‌. മന്നത്തിന്റെ വിശാല മനസ്സാണ്‌ ഈ സംഘടനയുടെ ശക്തി. അതിനു മങ്ങലേല്‍ക്കാതെ കാത്തുസൂക്ഷിക്കാന്‍ കഴിയണം. സംഘടനാനേതൃത്വത്തെ വിലയിടിച്ചു കാണിക്കുവാന്‍ സമുദായത്തിനകത്തുനിന്നുതന്നെ ശ്രമം നടക്കുന്നുണ്ട്‌. മന്നം കെട്ടിപ്പൊക്കിയ അടിത്തറയില്‍ നിന്നുകൊണ്ട്‌ അദ്ദേഹത്തിന്റെ ആഗ്രഹം പോലെയാണ്‌ പിന്‍ഗാമികളായി സംഘടനാനേതൃത്വത്തിലെത്തിയവരും പ്രവര്‍ത്തിക്കുന്നത്‌. മന്നത്തിനു ശേഷം സംഘടനാപരമായി നേട്ടങ്ങള്‍കൈവരിക്കാന്‍ കഴിഞ്ഞില്ലെന്നുള്ള ആരോപണങ്ങള്‍ക്ക്‌ മറുപടിയായി ഓരോ രംഗത്തും ഇതുവരെ നേടിയകാര്യങ്ങളും സുകുമാരന്‍ നായര്‍ വിശദീകരിച്ചു. 1970ല്‍ 91 സ്കൂളുകള്‍ മാത്രമുണ്ടായിരുന്ന എന്‍എസ്‌എസിന്‌ ഇപ്പോള്‍ 158 സ്കൂളുകള്‍ ഉണ്ട്‌. താലൂക്കു യൂണിയനുകള്‍ 27ല്‍ നിന്നും 59 ആയി ഉയര്‍ന്നതായും പറഞ്ഞു. 70ന്‌ ശേഷം 16 വര്‍ക്കിംഗ്‌ വിമന്‍സ്‌ ഹോസറ്റലുകള്‍ നിര്‍മ്മിക്കാനായി. മൂന്നു ലക്ഷം അംഗങ്ങളുമായി സ്വയം സഹായ സംഘങ്ങളും ഉണ്ട്‌. എട്ട്‌ ആശുപത്രികളും നിലവിലുണ്ട്‌. പുതുതായി പന്തളത്തും ചങ്ങനാശ്ശേരിയിലും സൂപ്പര്‍ സ്പെഷ്യാലിറ്റി ആശുപത്രികളും ഉടന്‍ ഉദ്ഘാടനം ചെയ്യും. 27 കോളേജുകളും ഒരു സിവില്‍ സര്‍വ്വീസ്‌ അക്കാദമിയും ലോകോളേജും എന്‍.എസ്‌.എസ്‌ നടത്തുന്നുണ്ട്‌. എഞ്ചിനീയറിംഗ്‌-മെഡിക്കല്‍ കോച്ചിംഗ്‌ സെന്ററുകള്‍ ഉടന്‍ ആരംഭിക്കും. ഇതൊന്നും മനസ്സിലാക്കാതെ വെറുതെ വിമര്‍ശിക്കുന്നതില്‍ അര്‍ത്ഥമില്ല. സ്വശ്രയ മെഡിക്കല്‍ കോളജ്‌ എന്തുകൊണ്ട്‌ ആരംഭിച്ചില്ലെന്ന സദസ്സില്‍ നിന്നുള്ള ചോദ്യത്തിനും മറുപടിയുണ്ടായി. എന്‍എസ്‌എസ്‌ അക്കൗണ്ടബിലിറ്റിയുള്ള ഒരു സംഘടനയാണെന്നും, വിദ്യാഭ്യാസത്തെ കച്ചവടവല്‍ക്കരിക്കാന്‍ താത്പര്യമില്ലാത്തതുകൊണ്ടാണ്‌ അലോപ്പതി മെഡിക്കല്‍ കോളേജ്‌ ആരംഭിക്കാത്തതെന്നുമായിരുന്നു വിശദീകരണം.
ശതവാര്‍ഷികത്തില്‍ കറുകച്ചാലില്‍ ലഹരിവിമോചന കേന്ദ്രവും പന്തളത്ത്‌ വൃദ്ധസദനവും ആരംഭിക്കും. ഇതിനു പുറമെ 100 കരയോഗങ്ങള്‍ക്ക്‌ മന്ദിര നിര്‍മ്മാണത്തിനായി പ്രത്യേക ഗ്രാന്റ്‌ നല്‍കും. ഗുരുവായൂരില്‍ പുതിയ ഗസ്റ്റുഹൗസ്‌, നിലമ്പൂരില്‍ ആയുര്‍വേദ ആശുപത്രി, തിരുവനന്തപുരത്ത്‌ എന്‍എസ്‌എസ്‌ മേഖലാ കാര്യാലയം, ശതാബ്ദിഫണ്ട്‌ സമാഹരണം എന്നിവയും അടിസ്ഥാനപരമായ പ്രവര്‍ത്തനങ്ങള്‍ക്കൊപ്പം നടത്തും. കരയോഗ-വനിതാസമാജ-ബാലസമാജ-സ്വയംസഹായസംഘ പ്രതിനിധികളാണ്‌ ഇന്നലെ നടന്ന സമ്മേളനത്തില്‍ പങ്കെടുത്തത്‌.
കെ.ഡി. ഹരികുമാര്‍

</TEXT>
</DOC>