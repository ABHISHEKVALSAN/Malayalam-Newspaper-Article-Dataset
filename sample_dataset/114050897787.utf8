<DOC>
<DOCNO>114050897787.utf8</DOCNO>
<TEXT>


           പ്രധാനമന്ത്രിയോട് രാജി വയ്ക്കാന്‍ മകള്‍ ആവശ്യപ്പെട്ടിരുന്നു: ബാരു    

Thursday 8 May 2014 4:02 pm IST

മുംബൈ: പ്രധാനമന്ത്രി മന്‍മോഹന്‍ സിംഗിന്റെ മകള്‍ അദ്ദേഹത്തോട് രാജി വയ്ക്കാന്‍ ആവശ്യപ്പെട്ടിരുന്നു എന്ന വെളിപ്പെടുത്തലുമായി സഞ്ജയ് ബാരു.

തെരഞ്ഞെടുപ്പില്‍ കുറ്റവാളികള്‍ സ്ഥാനാര്‍ത്ഥികളായി മത്സരിക്കുന്നത് ശുദ്ധ അസംബന്ധമാണെന്ന് കോണ്‍ഗ്രസ് ഉപാദ്ധ്യക്ഷന്‍ ദല്‍ഹിയില്‍ നടന്ന പത്രസമ്മേളനത്തില്‍ വിശദീകരിച്ചിരുന്നു. ഇതിന് പിന്നാലെ പ്രധാനമന്ത്രിയുടെ മകള്‍ അച്ഛനോട് രാജി വയ്ക്കാന്‍ ആവശ്യപ്പെടുകയായിരുന്നു.

'ദി ആസിഡന്റല്‍ പ്രൈം മിനിസ്റ്റര്‍' എന്ന പുസ്തകത്തിന്റെ രചയിതാവാണ് സഞ്ചയ് ബാരു. ഈ പുസ്തകത്തിന്റെ മുബൈയില്‍ നടന്ന പ്രകാശന ചടങ്ങില്‍ പങ്കെടുത്ത് സംസാരിക്കുകയായിരുന്നു അദ്ദേഹം.

2009ല്‍ യുപിഎ സര്‍ക്കാര്‍ അധികാരത്തില്‍ തിരിച്ചെത്തിയതിന് ശേഷം നിരവധി തവണ സിംഗിനോട് രാജിവയ്ക്കാന്‍ താന്‍ ഉപദ്ദേശിച്ചതായി ബാരു വ്യക്തമാക്കുന്നു.

അവസാനം ഒരു ടെലിവിഷന്‍ പരിപാടിയില്‍ വച്ചും സിംഗിന്റെ രാജിയെ കുറിച്ച് താന്‍ സൂചിപ്പിച്ചു. ഇതിന് തൊട്ടു പിന്നാലെ സിംഗിന്റെ മകളുടെ മൊബൈല്‍ എസ്എംഎസ് തനിക്ക് ലഭിക്കുകയായിരുന്നു. ഞാന്‍ നിങ്ങളോട് യോജിക്കുന്നു എന്നായിരുന്നു സന്ദേശം (I agree with you).

അതേസമയം, മന്‍മോഹന്‍ സിംഗിന്റെ രണ്ട് പെണ്‍മക്കളില്‍ ആരാണ് ഇത് പറഞ്ഞതെന്ന് വെളിപ്പെടുത്താന്‍ ബാരു തയ്യാറായില്ല.

2009ലെ യു.പി.എ സര്‍ക്കാര്‍ വീണ്ടും അധികാരത്തിലേറിയത് തന്റെ വിജയമാണെന്ന് പലപ്പോഴും മന്‍മോഹന്‍സിംഗ് വിശ്വസിച്ചിരുന്നുവെന്നും ബാരു പറഞ്ഞു. 2009 ജൂണ്‍ രണ്ടിന് ഞാന്‍ അദ്ദേഹത്തെ കാണാന്‍ ചെന്നപ്പോള്‍ അദ്ദേഹം കാലിന്മേല്‍ കാല്‍ കയറ്റിവച്ചിരിക്കുകയാണ്. അങ്ങനെ അദ്ദഹം ഇരിക്കുന്നത് കണ്ടിട്ടില്ല. അന്നദ്ദേഹം വിജയത്തെക്കുറിച്ച് സംസാരിച്ചു. പക്ഷെ, വിജയം അദ്ദേഹത്തിന്റേതാണെന്ന് പറയാന്‍ ആരും തയ്യാറായില്ല.

പ്രധാനമന്ത്രിയോട് ആര്‍ക്കും തന്നെ താല്‍പര്യമില്ലെന്നും ബാരു വ്യക്തമാക്കി.
    
</TEXT>
</DOC>