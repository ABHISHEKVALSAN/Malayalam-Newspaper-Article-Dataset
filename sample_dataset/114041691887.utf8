<DOC>
<DOCNO>114041691887.utf8</DOCNO>
<TEXT>


           ശ്രീനിവാസനും 12 ക്രിക്കറ്റ്‌ കളിക്കാര്‍ക്കും വാതുവെയ്പ്പില്‍ പങ്ക്    

Wednesday 16 April 2014 10:03 pm IST

ന്യൂദല്‍ഹി: ഐപിഎല്‍ വാതുവെയ്പ്പ്‌ കേസില്‍ മുന്‍ ബിസിസിഐ പ്രസിഡന്റ്‌ എന്‍. ശ്രീനിവാസനും 12 ക്രിക്കറ്റ്‌ കളിക്കാര്‍ക്കുമുള്ള പങ്ക്‌ മുഗ്ദല്‍ കമ്മറ്റി റിപ്പോര്‍ട്ടില്‍ വ്യക്തമാക്കുന്നുണ്ടെന്ന്‌ സുപ്രീംകോടതി. എന്നാല്‍ ക്രിക്കറ്റ്‌ കളിക്കാരുടെ പേരുവിവരങ്ങള്‍ വെളിപ്പെടുത്താനാവില്ലെന്നും കോടതി പറഞ്ഞു. ഇന്ത്യന്‍ ടീം ക്യാപ്റ്റന്‍ മഹേന്ദ്രസിങ്‌ ധോണിയുടെ മൊഴിയുടെ ശബ്ദരേഖ കൈമാറണമെന്ന ബിസിസിഐയുടെ ആവശ്യം കോടതി തള്ളിക്കളഞ്ഞു.

ബിസിസിഐ അദ്ധ്യക്ഷസ്ഥാനത്ത്‌ തിരികെയെത്താന്‍ അനുവദിക്കണമെന്ന എന്‍. ശ്രീനിവാസന്റെ ആവശ്യം നിരാകരിച്ച കോടതി മാര്‍ച്ച്‌ 28ലെ ഉത്തരവ്‌ നിലനില്‍ക്കുമെന്ന്‌ വ്യക്തമാക്കി. ശ്രീനിവാസന്‌ ബിസിസിഐയില്‍ ഒരു ചുമതലയും നല്‍കരുത്‌. ഐപിഎല്ലിന്റെ സിഇഒ ആയി സുന്ദര്‍രാമന്‌ ഈ സീസണിലും തുടരാം. സുനില്‍ ഗവാസ്ക്കറുടെ ആവശ്യപ്രകാരമാണ്‌ സുന്ദര്‍രാമനെ തുടരാന്‍ അനുവദിക്കുന്നത്‌. വാതുവെയ്പ്പ്‌ കേസ്‌ സിബിഐക്കോ പ്രത്യേക അന്വേഷണ സംഘത്തിനോ കൈമാറാത്തത്‌ ക്രിക്കറ്റ്‌ കളിക്കാരുടെ പദവിക്കും ക്രിക്കറ്റ്‌ ബോര്‍ഡിന്റെ സ്വയംഭരണാധികാരത്തിനും കോട്ടമുണ്ടാകരുതെന്ന്‌ കരുതിയാണ്‌. കളിക്കാരുടെ മുഖത്തേക്ക്‌ ചെളിവാരിയെറിയരുതെന്നാണ്‌ കോടതിയുടെ ആഗ്രഹം, ജസ്റ്റിസ്‌ എ.കെ. പട്നായക്‌ അധ്യക്ഷനായ ബെഞ്ച്‌ പറഞ്ഞു. 

എന്‍. ശ്രീനിവാസനെതിരെ 12 ആരോപണങ്ങളാണ്‌ മുഗ്ദല്‍ കമ്മറ്റി റിപ്പോര്‍ട്ടിലുള്ളത്‌. ഇതൊന്നും ഗൗരവമായിട്ടെടുക്കാന്‍ ശ്രീനിവാസന്‍ തയ്യാറായിട്ടില്ലെന്ന്‌ മനസ്സിലാക്കുന്നു. എന്നാല്‍ ഈ ആരോപണങ്ങള്‍ക്ക്‌ നേരെ കണ്ണടച്ചിരിക്കാന്‍ കോടതിക്കാവില്ലെന്നും ജസ്റ്റിസ്‌ പട്നാടക്‌ പറഞ്ഞു. ചെന്നൈ സൂപ്പര്‍ കിംഗ്സ്‌ ഉടമ ഗുരുനാഥ്‌ മെയ്യപ്പന്‌ വാതുവെയ്പ്പില്‍ പങ്കില്ലെന്ന ധോണിയുടേയും ശ്രീനിവാസന്റേയും നിലപാടിനെതിരെ മുഗ്ദല്‍ കമ്മറ്റി റിപ്പോര്‍ട്ടിലെ കണ്ടെത്തലുകളില്‍ പ്രത്യേക കമ്മറ്റിയുണ്ടാക്കി കൂടുതല്‍ അന്വേഷണം നടത്തണമെന്ന്‌ സുപ്രീംകോടതി നിര്‍ദ്ദേശിച്ചിട്ടുണ്ട്‌. വാതുവെയ്പ്പ്‌ കേസ്‌ അന്വേഷണം അവസാനിക്കുന്ന വരെ ശ്രീനിവാസന്‍ ബിസിസിഐക്ക്‌ പുറത്തുനില്‍ക്കട്ടെയെന്ന നിലപാട്‌ സുപ്രീംകോടതി ഇന്നലെയും ആവര്‍ത്തിച്ചു. കേസില്‍ ഏപ്രില്‍ 22ന്‌ കോടതി തുടര്‍വാദം കേള്‍ക്കും. 

ഐപിഎല്‍ ഏഴാം സീസണ്‌ ഇന്നലെ അബുദാബിയില്‍ തുടക്കം കുറിച്ചതോടെ അവസാന നിമിഷമെങ്കിലും അദ്ധ്യക്ഷ പദവിയിലേക്ക്‌ തിരികെ കയറാനുള്ള ശ്രമമാണ്‌ ശ്രീനിവാസന്‍ ഇന്നലെ കോടതിയില്‍ നടത്തിയത്‌. എന്നാല്‍ ശ്രീനിവാസന്റെ ആവശ്യങ്ങള്‍ തള്ളിയതോടെ സുപ്രീംകോടതി നിര്‍ദ്ദേശ പ്രകാരം ബിസിസിഐയുടെ ചുമതല ഏറ്റെടുത്ത സുനില്‍ ഗവാസ്ക്കറുടെ നേതൃത്വത്തില്‍ ഐപിഎല്‍ മത്സരങ്ങള്‍ നടക്കും. 

ഇന്ത്യന്‍ പ്രീമിയര്‍ലീഗിലെ വാതുവെപ്പിനെക്കുറിച്ച്‌ നടക്കുന്ന അന്വേഷണം സുതാര്യമാകണമെങ്കില്‍ എന്‍. ശ്രീനിവാസന്‍ ഇന്ത്യന്‍ ക്രിക്കറ്റ്‌ കണ്‍ട്രോള്‍ ബോര്‍ഡിന്റെ അധ്യക്ഷപദവി ഒഴിയണമെന്നും അധ്യക്ഷപദവിയില്‍നിന്ന്‌ ശ്രീനിവാസന്‍ രാജിവെച്ചില്ലെങ്കില്‍ നീക്കം ചെയ്ത്‌ ഉത്തരവിറക്കുമെന്നും സുപ്രീംകോടതി നിലപാട്‌ വ്യക്തമാക്കിയതോടെയാണ്‌ ബിസിസിഐ പ്രസിഡന്റ്‌ സ്ഥാനത്തുനിന്നും മാറാന്‍ ശ്രീനിവാസന്‍ നിര്‍ബന്ധിതനായത്‌. 

    
</TEXT>
</DOC>