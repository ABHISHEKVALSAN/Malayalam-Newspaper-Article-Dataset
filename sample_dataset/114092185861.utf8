<DOC>
<DOCNO>114092185861.utf8</DOCNO>
<TEXT>


           കോട്ട പിടിക്കാന്‍ പുറപ്പെട്ട മുന്നണികള്‍ക്ക്‌ പാളയത്തിലെപട തടയിടുന്നു    

Sunday 21 September 2014 10:09 am IST

        പാലക്കാട്‌ : പാലക്കാടന്‍ കോട്ട പിടിക്കാന്‍ പുറപ്പെട്ട മുന്നണികള്‍ പാളയത്തിലെ പട കണ്ട്‌ വിയര്‍ക്കുന്നു. സിറ്റിങ്ങ്‌ സിറ്റ്‌ നിലനിര്‍ത്താന്‍ എല്‍ഡിഎഫും ഇത്തവണയെങ്കിലും കോട്ടക്കുള്ളില്‍ കടക്കാന്‍ യുഡിഎഫും പോര്‍ച്ചട്ടയുമായി രംഗത്ത്‌ ഇറങ്ങിയെങ്കിലും മുന്നണികളിലെ വമ്പന്‍മാരുടെ അണിയറ നീക്കങ്ങളാണ്‌ ഇരുക്കൂട്ടര്‍ക്കും ഭീഷണിയായിരിക്കുന്നത്‌. താന്‍ പ്രതിനിധാനം ചെയ്യുന്ന മണ്ഡലമായ മലമ്പുഴ ഉള്‍പ്പടെയുള്ളപാലക്കാട്‌ മണ്ഡലത്തില്‍ പ്രതിപക്ഷ നേതാവായ വി.എസ്‌ തന്റെ തെരഞ്ഞെടുപ്പ്‌ പ്രവര്‍ത്തനത്തിനായി നീക്കി വെച്ചിരിക്കുന്നത്‌ നാമ മാത്ര സമയമാണ്‌. 
പിണറായി പക്ഷക്കാരനായ സിറ്റിംഗ്‌ എം പി വീണ്ടും വരുന്നത്‌ തടയുകയെന്ന ലക്ഷ്യമാണ്‌ വിഎസിനുള്ളതെന്ന്‌ വ്യക്തം. നിലവിലെ സാഹചര്യത്തില്‍ വിഎസ്‌ നിരന്തരം സ്വന്തം മണ്ഡലത്തിലെങ്കിലും പ്രത്യക്ഷപ്പെട്ടാല്‍ അത്‌ നേട്ടമാകുമെന്ന്‌ കരുതുന്നവര്‍ ഏറെയാണ്‌. എന്നാല്‍ ഇപ്പോഴത്തെ നിലപാട്‌ വിഎസിന്റെ തണുപ്പന്‍ രീതി എതിര്‍ സ്ഥാനാര്‍ത്ഥിക്ക്‌ അനുകൂല നിലപാടെടുക്കുന്നതിന്‌ തുല്ല്യമാണെന്ന്‌ പരക്കെ ആരോപണം ഉയര്‍ന്നിട്ടുമുണ്ട്‌.ഇതിന്‌ പുറമേയാണ്‌ മുന്‍ എംപി എന്‍.എന്‍.കൃഷ്ണാസിന്റെ നിലപാടുകള്‍. വികസനകാര്യത്തില്‍ രാജേഷിന്റെ പരാജയം ചുണ്ടിക്കാട്ടി നേരത്തെ തന്നെ രംഗത്ത്‌ വന്നിരുന്നു. കഞ്ചിക്കോട്‌ കോച്ച്‌ ഫാക്ടറി, പാലക്കാടന്‍ ഡിവിഷന്‍ വിഭജനം എന്നിവയില്‍ സിറ്റിങ്ങ്‌ എംപിയുടെ നിലപാടുകളില്‍ കൃഷ്ണദാസും കുട്ടരും എതിര്‍ പക്ഷത്തിന്റ ഒപ്പമാണ്‌. പാലക്കാടിനെ നിരവധി വര്‍ഷക്കാലം പ്രതിനിധികരിച്ച തനിക്ക്‌ പാര്‍ട്ടിയില്‍ വേണ്ടത്ര പരിഗണന ലഭിക്കുന്നിലെന്ന ആക്ഷേപം കൃഷ്ണദാസിനുണ്ട്‌. ഇതെല്ലാം കുട്ടിവായിക്കുമ്പോള്‍ സിപിഎമ്മിലെ ഒരു വിഭാഗം യുഡിഎഫ്‌ അനുകുല നിലപാടാണ്‌ സ്വീകരിക്കുന്നതെന്ന്‌ സുചനയുണ്ട്‌. എതാനും മാസം മുമ്പ്‌ പാലക്കാട്‌ നടന്ന പാര്‍ട്ടി പ്ലീനത്തിന്റെ ആവേശം നില നിര്‍ത്താന്‍ പോലും പാര്‍ട്ടിക്ക്‌ സാധിച്ചിട്ടില്ല. 
യുഡിഎഫിലാകട്ടെ കോണ്‍ഗ്രസിലുള്ള തമ്മില്‍ തല്ലാണ്‌ വീരേന്ദ്രകുമാറിന്റെ ഉറക്കം നഷ്ടപ്പെടുത്തുന്നത്‌. വിജയ സാധ്യതയുള്ള സീറ്റ്‌ നിഷേധിച്ച്‌ പാലക്കാട്ടേക്ക്‌ വരേണ്ടി വന്ന വീരന്‌ അത്‌ നഷ്ട കണക്കാകുമെന്നാണ്‌ കരുതുന്നത്‌. പല സ്ഥലങ്ങളിലും പരസ്യമായി കോണ്‍ഗ്രസുകാര്‍ ഏറ്റുമുട്ടിയിരുന്നു. മണ്ണാര്‍ക്കാട്‌ കഴിഞ്ഞ ദിവസം യുത്ത്‌ കോണ്‍ഗ്രസുകാരും കോണ്‍ഗ്രസുകാരും തമ്മില്‍ ഏറ്റുമുട്ടി രണ്ട്‌ പേര്‍ക്ക്‌ പരിക്കേറ്റു. പരാജയ ഭീതിയിലായ ഇരുമുന്നണികളും കുതന്ത്രങ്ങള്‍ മെനഞ്ഞ്‌ തുടങ്ങിയിട്ടുണ്ട്‌. ഇതിനിടെ സംസ്ഥാനത്തെ ഏറ്റവും ശക്തയായ വനിതാ സ്ഥാനാര്‍ത്ഥിയായ ശോഭ സുരേന്ദ്രന്റെ സാന്നിദ്ധ്യവും ഇരു മുന്നണികള്‍ക്കും കടുത്ത ഭീഷണിയാണ്‌ ഉയര്‍ത്തുന്നത്‌.
കൃഷ്ണകുമാര്‍ ആമലത്ത്‌

</TEXT>
</DOC>