<DOC>
<DOCNO>114052302112.utf8</DOCNO>
<TEXT>


           ആരോപണങ്ങള്‍ പാര്‍ട്ടി വേദിയില്‍ പറയണം: ചെന്നിത്തല    

Friday 23 May 2014 2:48 pm IST

കോഴിക്കോട്: നേതാക്കള്‍ ആരോപണങ്ങള്‍ പാര്‍ട്ടി വേദികളില്‍ പറയണമെന്ന് ആഭ്യന്തര മന്ത്രി രമേശ് ചെന്നിത്തല പറഞ്ഞു. കോണ്‍ഗ്രസ് പ്രവര്‍ത്തകരുടെ ആത്മവീര്യം കെടുത്തുന്ന പ്രസ്താവനകള്‍ ആരും നടത്തരുതെന്നും അദ്ദേഹം വാര്‍ത്താ സമ്മേളനത്തില്‍ പറഞ്ഞു. സഹകരണ മന്ത്രി സി.എന്‍.ബാലകൃഷ്ണന്‍ കഴിഞ്ഞ ദിവസം നടത്തിയ പരാമര്‍ശം ശരിയായില്ലെന്നും അദ്ദേഹം പറഞ്ഞു.

പി.സി.ചാക്കോ മത്സരിച്ചതു കൊണ്ടാണ് ചാലക്കുടി സീറ്റ് നഷ്ടമായതെന്നായിരുന്നു ബാലകൃഷ്ണന്റെ പ്രസ്താവന. എ.പി.അബ്ദുള്ളക്കുട്ടി എം.എല്‍.എയെ രാജിവയ്പ്പിക്കാന്‍ ഒരു നീക്കവും നടക്കുന്നില്ല. കെ.സുധാകരനുമായി താന്‍ ഇക്കാര്യം സംസാരിച്ചെന്നും കണ്ണൂര്‍ ഡി.സി.സി പ്രസിഡന്റിന് അബ്ദുള്ളക്കുട്ടിയോട് അതൃപ്തി തോന്നേണ്ട കാര്യമില്ലെന്നും ചെന്നിത്തല പറഞ്ഞു.

ബ്‌ളേഡ് മാഫിയയ്‌ക്കെതിരായി സര്‍ക്കാര്‍ നടത്തി വരുന്ന ഓപ്പറേഷന്‍ കുബേര തുടരുമെന്ന് അദ്ദേഹം കൂട്ടിച്ചേര്‍ത്തു. ബ്ലേഡ് മാഫിയയുമായി ബന്ധപ്പെട്ട പ്രശ്‌നങ്ങളില്‍ പൊലീസുകാര്‍ ഇടപെടരുതെന്നും പൊലീസ് ഉദ്യോഗസ്ഥരും ഇന്റലിജന്‍സിന്റെ നിരീക്ഷണത്തിലാണെന്നും മന്ത്രി വെളിപ്പെടുത്തി.
    
</TEXT>
</DOC>