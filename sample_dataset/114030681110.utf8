<DOC>
<DOCNO>114030681110.utf8</DOCNO>
<TEXT>


           പെരുമാറ്റച്ചട്ടം നിഷ്പക്ഷമായി നടപ്പാക്കണമെന്ന്‌ ബിജെപി    

Thursday 6 March 2014 10:12 pm IST

        തിരുവനന്തപുരം: തെരഞ്ഞെടുപ്പ്‌ പെരുമാറ്റ ചട്ടം നടപ്പാക്കുന്ന കാര്യത്തില്‍ തെരഞ്ഞെടുപ്പ്‌ കമ്മീഷന്‍ നിഷ്പക്ഷ സമീപനം സ്വീകരിക്കണമെന്ന്‌ ബിജെപി ആവശ്യപ്പെട്ടു. പെരുമാറ്റ ചട്ടം നിലവില്‍ വന്നശേഷം സര്‍ക്കാര്‍ നടത്തിയ പ്രഖ്യാപനങ്ങള്‍ ചട്ടലംഘനമാണെന്നും അത്‌ റദ്ദുചെയ്യാന്‍ തെരഞ്ഞെടുപ്പ്‌ കമ്മീഷന്‍ ആവശ്യപ്പെടണമെന്നും സംസ്ഥാന ചീഫ്‌ ഇലക്ടറല്‍ ഓഫീസര്‍ വിളിച്ചു ചേര്‍ത്ത സര്‍വ്വകക്ഷിയോഗത്തില്‍ ബിജെപി സംസ്ഥാന സെക്രട്ടറി അഡ്വ.ജെ.ആര്‍.പദ്മകുമാര്‍ ആവശ്യപ്പെട്ടു. 
കേന്ദ്ര തെരഞ്ഞെടുപ്പ്‌ കമ്മീഷന്‍ തെരഞ്ഞെടുപ്പ്‌ തീയതികള്‍ പ്രഖ്യാപിക്കുമ്പോള്‍ ഇവിടെ മുഖ്യമന്ത്രി ഉമ്മന്‍ചാണ്ടി വാര്‍ത്താസമ്മേളനം നടത്തി പ്രഖ്യാപനങ്ങള്‍ നടത്തുകയായിരുന്നു. ഇഎഫ്‌എല്‍ പ്രകാരം ഏറ്റെടുത്ത ഭൂമിക്ക്‌ വിലനല്‍കുമെന്നും നിയമത്തില്‍ ഭാദഗതി വരുത്തുമെന്നുമൊക്കെയുള്ള പ്രഖ്യാപനം ചട്ടലംഘനത്തിന്റ പരിധിയില്‍ വരുന്നതാണ്‌. സ്കൂളുകള്‍ക്ക്‌ എയ്ഡഡ്‌ പദവി പ്രഖ്യാപനവും തെരഞ്ഞെടുപ്പില്‍ സ്വാധീനം ചെലുത്താനുള്ള പ്രഖ്യാപനമാണെന്ന്‌ ബിജെപി ചൂണ്ടിക്കാട്ടി. കസ്തൂരിരംഗന്‍ റിപ്പോര്‍ട്ടിന്റെ പേരില്‍ പുതിയ വിജ്ഞാപനത്തിനുള്ള നീക്കം ഒരു വിഭാഗം ജനങ്ങളെ സ്വാധീനിക്കാന്‍ ലക്ഷ്യമിട്ടുള്ളതാണെന്ന്‌ കാട്ടി ബിജെപി സംസ്ഥാന പ്രസിഡന്റ്‌ വി.മുരളീധരന്‍ കേന്ദ്രതെരഞ്ഞെടുപ്പ്‌ കമ്മീഷനു നല്‍കിയ കത്ത്‌ സംസ്ഥാന ഇലക്ടറല്‍ ഓഫീസര്‍ക്കും നല്‍കി. ബിജെപി തെരഞ്ഞെടുപ്പ്‌ സെല്‍ കണ്‍വീനര്‍ അതിയന്നൂര്‍ ശ്രീകുമാറും യോഗത്തില്‍ സംബന്ധിച്ചു.
തുടക്കം മുതല്‍ സംസ്ഥാന സര്‍ക്കാര്‍ തെരഞ്ഞെടുപ്പു പെരുമാറ്റചട്ടം ലംഘിക്കുകയാണെന്ന്‌ എല്‍ഡിഎഫ്‌ പരാതിപ്പെട്ടു. തെരഞ്ഞെടുപ്പ്‌ പ്രഖ്യാപിക്കുന്നതിന്‌ തൊട്ട്‌ മുമ്പ്‌ സംസ്ഥാന മന്ത്രിസഭായോഗം ചേര്‍ന്ന്‌ വാഗ്ദാനങ്ങള്‍ പ്രഖ്യാപിച്ചത്‌ തെരഞ്ഞെടുപ്പു കമീഷന്റെ മാതൃകതെരഞ്ഞെടുപ്പ്‌ പെരുമാറ്റ ചട്ട ലംഘനമാണെന്ന്‌ യോഗത്തില്‍ സിപിഎം സംസ്ഥാന സെക്രട്ടറിയറ്റംഗം ആനത്തലവട്ടം ആനന്ദനും സംസ്ഥാന കമ്മിറ്റിയംഗം എം.വിജയകുമാറും ചൂണ്ടിക്കാട്ടി. ഈ പ്രഖ്യാപനങ്ങള്‍ റദ്ദു ചെയ്യാനും സര്‍ക്കാരിനെതിരെ നടപടി സ്വീകരിക്കാനും തയ്യാറാകണമെന്നും അവര്‍ ആവശ്യപ്പെട്ടു.
കെ.പി.രാജേന്ദ്രന്‍, പ്രകാശ്‌ ബാബു(സിപിഐ), തമ്പാനൂര്‍രവി(കോണ്‍ഗ്രസ്‌) തുടങ്ങിയവരും യോഗത്തില്‍ പങ്കെടുത്തു.

    
</TEXT>
</DOC>