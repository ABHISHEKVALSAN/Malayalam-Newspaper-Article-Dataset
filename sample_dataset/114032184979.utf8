<DOC>
<DOCNO>114032184979.utf8</DOCNO>
<TEXT>


           ക്യാമ്പസുകളിലെ വോട്ടുപിടിത്തം: ശ്രീമതിക്കും സുധാകരനും നോട്ടീസ്    

Friday 21 March 2014 2:13 pm IST

കണ്ണൂര്‍: ക്യാമ്പസുകളിലെ വോട്ടുപിടിത്തം തെരഞ്ഞെടുപ്പ് പെരുമാറ്റച്ചട്ടലംഘനമാണെന്ന് കാട്ടി ഇടത്, വലത് സ്ഥാനാര്‍ത്ഥികള്‍ക്ക് കണ്ണൂര്‍ ജില്ലാ കളക്ടര്‍ നോട്ടീസ് അയച്ചു. കളക്ടറുടെ നടപടിക്കെതിരെ കെ.സുധാകരനും പി.ജയരാജനും രംഗത്ത് എത്തി. പതിനെട്ട് വയസ് പിന്നിട്ട വിദ്യാര്‍ത്ഥികളെ കണ്ട് വോട്ട് അഭ്യര്‍ത്ഥിക്കുന്നത് വിലക്കുന്നത് ജനാധിപത്യ വിരുദ്ധമാണെന്ന് സ്ഥാനാര്‍ത്ഥികളും നേതാക്കളും പ്രതികരിച്ചു. 

തെരഞ്ഞെടുപ്പ് കമ്മിഷന്‍ സ്ഥാനാര്‍ത്ഥികള്‍ക്ക് നല്‍കുന്ന പെരുമാറ്റച്ചട്ടത്തിന്റെ മാര്‍ഗരേഖയില്‍ വിദ്യാഭ്യാസ സ്ഥാപനങ്ങളിലെത്തി വോട്ട് അഭ്യര്‍ത്ഥിക്കുന്നത് ചട്ടലംഘനമാണെന്ന് പറയുന്നുണ്ട്. സര്‍ക്കാര്‍, സ്വകാര്യ വിദ്യാഭ്യാസ സ്ഥാപനങ്ങളെല്ലാം ഈ പരിധിയില്‍ വരും. തെരഞ്ഞെടുപ്പ് കമ്മിഷന്റെ ഈ നിര്‍ദേശം കര്‍ശനമായി നടപ്പാക്കണമെന്നാണ് കണ്ണൂര്‍ ജില്ലാ കളക്ടര്‍ സ്ഥാനാര്‍ത്ഥികള്‍ക്ക് അയച്ചിരിക്കുന്ന നോട്ടീസില്‍ പറയുന്നത്. അല്ലാത്ത പക്ഷം നടപടി ഉണ്ടാകുമെന്നും നോട്ടീസില്‍ പറയുന്നു. 

നവ വോട്ടര്‍മാരെ ലക്ഷ്യമിട്ട് ഇടത്, വലത് സ്ഥാനാര്‍ത്ഥികള്‍ അവരുടെ ആദ്യ ഘട്ട പ്രചരണ പരിപാടികള്‍ ക്യാമ്പസുകള്‍ കേന്ദ്രീ‍കരിച്ചാണ് നടത്തിയത്. 

    
</TEXT>
</DOC>