<DOC>
<DOCNO>114070712821.utf8</DOCNO>
<TEXT>


           വാവയെ വെട്ടാന്‍ വാക്കത്തിയുമായി; ആ രഹസ്യം ചുരുളഴിയുന്നു    

Monday 7 July 2014 12:23 pm IST

തിരുവനന്തപുരം: വാവ സുരേഷിന്റെ ആദ്യത്തെ രാജവെമ്പാല വേട്ടയായിരുന്നു അത്, അതും തിരുവനന്തപുരം മൃഗശാലയ്ക്കു വേണ്ടി. വാവയ്‌ക്കൊപ്പം മൂര്‍ച്ചയേറിയ കത്തിയുമായി മറ്റുള്ളവരും. കത്തി പാമ്പിനെ വെട്ടാനായിരുന്നില്ല, വാവയെ വെട്ടാന്‍... രാജവെമ്പാലയുടെ കടിയേറ്റാല്‍ ആറു മിനിറ്റിനുള്ളില്‍ വിഷം ശരീരമെങ്ങും വ്യാപിക്കും. പിന്നെ രക്ഷയില്ല. അപ്പോള്‍ കടിയേറ്റാല്‍ ജീവന്‍ രക്ഷിക്കാന്‍ ഒരു മാര്‍ഗമേയുള്ളു, കടിയേറ്റഭാഗം മിന്നല്‍ വേഗത്തില്‍ വെട്ടിമാറ്റുക...
കടിയേറ്റാല്‍ ജീവന്‍ രക്ഷിക്കാന്‍ വാവ സുരേഷിന്റെ ശരീരഭാഗം വെട്ടിമാറ്റാന്‍ രഹസ്യ തീരുമാനമുണ്ടായിരുന്നുവെന്ന് വര്‍ഷങ്ങള്‍ക്കു ശേഷം ഇന്നത്തെ മൃഗശാല സൂപ്രണ്ട് സദാശിവന്‍പിള്ള ജന്മഭൂമിയോട് വെളിപ്പെടുത്തി. 2007ല്‍ മൂഴിയാര്‍ കെഎസ്ഇബി സ്റ്റാഫ് ക്വാര്‍ട്ടേഴ്‌സില്‍ ശല്യമുണ്ടാക്കിയ പെണ്‍രാജവെമ്പാലയെ പിടിക്കാന്‍ പുറപ്പെടുമ്പോള്‍ വാവയ്ക്ക് ഭയമായിരുന്നു, ഒപ്പം ഉദ്വേഗവും.. എന്നാല്‍ സദാശിവന്‍പിള്ള വാവ സുരേഷിന് ധൈര്യം പകര്‍ന്നു. 
അന്നുവരെ രാജവെമ്പാലയെ പിടിച്ചിട്ടില്ലാത്ത വാവസുരേഷിന്റെ ജീവന്‍ രക്ഷിക്കാന്‍ അധികൃതര്‍  തീരുമാനവുമെടുത്തിരുന്നു.  രാജവെമ്പാല കടിച്ചാല്‍ കടികിട്ടിയ ശരീരഭാഗം വെട്ടിമാറ്റുക. പാമ്പുവര്‍ഗത്തിന്റെ രാജാവായ രാജവെമ്പാല കടിച്ചാല്‍ ആറ് മിനിട്ടിനുള്ളില്‍ മരണം ഉറപ്പ്. മൂഴിയാറിലേക്ക് ദൗത്യസംഘം യാത്രതിരിച്ചപ്പോള്‍ തൊട്ടുപിറകെ അന്നത്തെ മൃഗശാലാ ഡോക്ടര്‍ ജയകുമാറും സൂപ്പര്‍വൈസര്‍ രാധാകൃഷ്ണന്‍ നായരും ഉണ്ടായിരുന്നു. അവരാണ് വെട്ടാനുള്ള ആയുധമേന്തിയത്. ഈ തീരുമാനം വളരെക്കഴിഞ്ഞാണ് അധികൃതര്‍ വാവയെ അറിയിച്ചത്.
 രാജവെമ്പാലയെ മെരുക്കി ചാക്കിലാക്കുമ്പോള്‍ അധികൃതര്‍ ഭയന്നതു പോലെ ഒന്നും സംഭവിച്ചില്ല. മറിച്ച്, വാവ സുരേഷിന്റെ ജീവിതത്തില്‍ അത് പുതിയ അധ്യായം കുറിക്കുകയായിരുന്നു. രാജവെമ്പാലകളെ പിടികൂടാനുള്ള ആത്മവിശ്വാസവും ധൈര്യവും കൈവന്നതോടെ ഏഴുവര്‍ഷം കൊണ്ട് 50 രാജവെമ്പാലകളെ പിടിച്ച് ഹാഫ് സെഞ്ച്വറി തികച്ച് ഇപ്പോഴും കര്‍മ്മ നിരതനാണ് വാവ. കുളത്തൂപ്പുഴയില്‍ നിന്ന് പെരുമ്പാമ്പിനെ വിഴുങ്ങിയ രാജവെമ്പാലയെ പിടിച്ചാണ് കഴിഞ്ഞ ദിവസം പാമ്പുപിടിത്തത്തില്‍ അര്‍ധസെഞ്ച്വറി തികച്ചത്. മൂഴിയാറില്‍ നിന്ന് ആദ്യം പിടിച്ച പെണ്‍രാജവെമ്പാല തീറ്റയെടുക്കാതെ 2008ല്‍ ചത്തു. കുറച്ചുനാള്‍ വാവ സുരേഷ് തന്നെ മുട്ടയും മറ്റ് ആഹാര സാധനങ്ങളും വായില്‍വെച്ച് കൊടുക്കുമായിരുന്നുവെന്ന് മൃഗശാല കീപ്പര്‍മാര്‍ ഓര്‍ക്കുന്നു.           
ആയിരക്കണക്കിന് പാമ്പുകളെ പിടിച്ച വാവ സുരേഷിന് പലവട്ടം സര്‍പ്പ ദംശനവുമേറ്റിട്ടുണ്ട്. മരണശയ്യയില്‍ നിന്നും ജീവിതത്തിലേക്ക് അത്ഭുതകരമായാണ് തിരിച്ചെത്തിയിള്ളത്. പക്ഷെ ദൈവാധീനം കൊണ്ട് രാജവെമ്പാല ആക്രമിച്ചിട്ടില്ല.
ഇപ്പോള്‍ രണ്ടു രാജവെമ്പാലകള്‍ മൃഗശാലയിലുണ്ട്. ജാക്ക് എന്ന ആണും റോസ്‌മേരി എന്ന പെണ്ണും. 2003 മുതല്‍ റോസ്‌മേരി മൃഗശാലയിലെ അന്തേവാസിയാണ്. തട്ടേക്കാടു നിന്ന് വനംവകുപ്പ് ജീവനക്കാരനായ ജോസഫ് പിടികൂടിയാതാണിത്. കണ്ണൂര്‍ പാപ്പിനിശ്ശേരിയില്‍ നിന്നും ലഭിച്ചതാണ് ജാക്കിനെ.
എ.എസ്. ദേവ്

</TEXT>
</DOC>