<DOC>
<DOCNO>114101733467.utf8</DOCNO>
<TEXT>


           യുവജനബോര്‍ഡില്‍ ഇടതു സംഘടനാ നേതാക്കന്മാരുടെ പിന്‍വാതില്‍ നിയമനം    

Friday 17 October 2014 7:10 pm IST

        തിരുവനന്തപുരം: പിന്‍വാതില്‍ നിയമനങ്ങള്‍ക്കെതിരെ സെക്രട്ടറിയേറ്റിനു മുന്നില്‍ അനിശ്ചിതകാല സത്യഗ്രഹം നടത്തുന്ന യുവജന സംഘടനാ നേതാക്കന്മാര്‍ യുവജന ക്ഷേമബോര്‍ഡില്‍ ഭാരവാഹികളായിരുന്നപ്പോള്‍ വ്യാപകമായി പിന്‍വാതില്‍ നിയമനങങള്‍ നടത്തിയതായി രേഖകള്‍. ഇടതുഭരണകാലത്ത് യുവജന ക്ഷേമബോര്‍ഡില്‍ പിഎസ്‌സി നിയമനം അട്ടിമറിച്ച് 32 പേരെയാണ് ഡിവൈഎഫ്‌ഐ, എഐവൈഎഫ് നേതാക്കന്മാര്‍ തിരുകിക്കയറ്റിയത്.

വി.സുരേന്ദ്രന്‍പിള്ള യുവജനകാര്യവകുപ്പ് മന്ത്രിയായിരിക്കെയാണ് നിയമനങ്ങള്‍ നടന്നത്. അന്ന് ഡിവൈഎഫ്‌ഐ അഖിലേന്ത്യാ പ്രസിഡന്റായിരുന്ന പി.ശ്രീരാമകൃഷ്ണനായിരുന്നു യുവജനക്ഷേമബോര്‍ഡ് വൈസ്‌ചെയര്‍മാന്‍. ഡിവൈഎഫ്‌ഐ ട്രഷററായ കെ.എസ്.സുനില്‍കുമാര്‍, അന്ന് സംസ്ഥാന വൈസ്പ്രസിഡന്റായിരുന്ന വി.പി.രജീന, ഇപ്പോള്‍ സെക്രട്ടറിയേറ്റ് നടയില്‍ സമരം ചെയ്യുന്ന അഡ്വ.കെ.രാജന്‍ എന്നിവര്‍ ബോര്‍ഡില്‍ അംഗങ്ങളായിരുന്നു.

യുവജനക്ഷേമബോര്‍ഡിലെ ജീവനക്കാരുടെ ക്ഷാമം കണക്കിലെടുത്ത് 2009ല്‍ 20 തസ്തികകള്‍ പുതുതായി സര്‍ക്കാര്‍ സൃഷ്ടിച്ചിരുന്നു. ഒരു പ്രൊജക്ട് ഓഫീസറും രണ്ട് സ്‌പെഷ്യല്‍ ഓഫീസറും 14 ജില്ലാ യൂത്ത് പ്രോഗ്രാം ഓഫീസര്‍മാരും ഒരു ജൂനിയര്‍ പ്രോഗ്രാമറും രണ്ട് ക്ലര്‍ക്കുമാരുമടക്കം 20 പേരെ നിയമിക്കാനായിരുന്നു ഉത്തരവ്. ഇവരെ പിഎസ്‌സി റാങ്ക് ലിസ്റ്റില്‍ നിന്നായിരുന്നു തെരഞ്ഞെടുക്കേണ്ടിയിരുന്നത്. എന്നാല്‍ എല്‍ഡിഎഫ് ഭരണകാലത്ത് ഈ തസ്തികകളിലടക്കം 32 പേരെ കരാര്‍ അടിസ്ഥാനത്തില്‍ നിയമിക്കുകയായിരുന്നു.

കരാര്‍ നിയമനം നടത്തുകമാത്രമല്ല 2011ലെ നിയമസഭാ തെരഞ്ഞെടുപ്പ് വിജ്ഞാപനം പുറത്തുവന്ന് രണ്ടു ദിവസം കഴിഞ്ഞപ്പോള്‍ തങ്ങളുടെ ഇഷ്ടക്കാരായ 30 പേര്‍ക്ക് അഞ്ച് വര്‍ഷത്തേക്ക് കരാറടിസ്ഥാനത്തില്‍ നിയമന അംഗീകാരം ഉറപ്പ് വരുത്തിയാണ് ഇടതു യുവ നേതാക്കള്‍ പടിയിറങ്ങിയത്. എന്നാല്‍ തുടര്‍ന്നുവന്ന യുഡിഎഫ് സര്‍ക്കാര്‍ 2012 ജൂണില്‍ ഈ നിയമനങ്ങള്‍ തെരഞ്ഞെടുപ്പ് പെരുമാറ്റച്ചട്ടങ്ങള്‍ക്ക് വിരുദ്ധമായതിനാല്‍ റദ്ദാക്കുന്നതായി ഉത്തരവ് പുറപ്പെടുവിച്ചു. നാളിതുവരെയും ഈ 30 പേര്‍ക്കെതിരെയും ഒരു നടപടിയുമുണ്ടായില്ല.

നിയമങ്ങളില്‍ ജില്ലാതലപ്രോഗ്രാം ഓഫീസര്‍മാര്‍ക്ക് പിജിയോ എംഎസ്ഡബ്ല്യുവോ ആണ് യോഗ്യതയെങ്കിലും ഏഴാംക്ലാസ്സും പത്താംക്ലാസും യോഗ്യതയുള്ള പാര്‍ട്ടിക്കാരെയാണ് സഖാക്കന്മാര്‍ തിരുകിക്കയറ്റിയത്. പിഎസ്‌സി വഴി നിയമനം നടത്തിയില്ലെങ്കില്‍ ബോര്‍ഡ് പരീക്ഷ നടത്തി വേണം നിയമനങ്ങള്‍ നടത്താന്‍. ഇതും പാലിക്കപ്പെട്ടിരുന്നില്ല. കരാര്‍ നിയമനങ്ങള്‍ക്കെതിരെ സമരനാടകം നടത്തുന്നവര്‍ തന്നെ വ്യാപകമായ തോതില്‍ പിന്‍വാതില്‍ നിയമനങ്ങള്‍ നടത്തിയിരുന്നുവെന്ന് ഇതില്‍ നിന്നും വ്യക്തമാണ്.
    
</TEXT>
</DOC>