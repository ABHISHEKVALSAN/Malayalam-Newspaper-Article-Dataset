<DOC>
<DOCNO>114051900973.utf8</DOCNO>
<TEXT>


           മോദിയെ ബിജെപി പാര്‍ലമെന്ററി പാര്‍ട്ടി നേതാവായി ഇന്ന്‌ തെരഞ്ഞെടുക്കും    

Monday 19 May 2014 9:45 pm IST

ന്യൂദല്‍ഹി: നരേന്ദ്രമോദിയെ ബിജെപിയുടെ പാര്‍ലമെന്ററി പാര്‍ട്ടി നേതാവായി ഇന്ന്‌ തെരഞ്ഞെടുക്കും. പാര്‍ലമെന്റിന്റെ സെന്‍ട്രല്‍ ഹാളില്‍ രാവിലെ 11.30ന്‌ നടക്കുന്ന ചടങ്ങില്‍ ബിജെപിയുടെ 282 എംപിമാര്‍ പങ്കെടുക്കും. ഉച്ചയ്ക്ക്‌ ഒരു മണിക്ക്‌ എന്‍ഡിഎ യോഗവും നടക്കും.
പാര്‍ട്ടി ദേശീയ അദ്ധ്യക്ഷന്‍ രാജ്നാഥ്സിങ്‌ അദ്ധ്യക്ഷത വഹിക്കുന്ന ചടങ്ങ്‌ ഇപ്രകാരമാണ്‌. സെന്‍ട്രല്‍ ഹാളില്‍ കൃത്യം 12മണിക്ക്‌ ബിജെപിയുടെ പാര്‍ലമെന്ററി പാര്‍ട്ടി യോഗത്തിന്റെ നടപടിക്രമങ്ങള്‍ ആരംഭിക്കും. ആദ്യം രാജ്നാഥ്സിങ്ങിന്റെ ലഘുപ്രസംഗം. തെരഞ്ഞെടുപ്പിലെ ബിജെപി പ്രകടനവും ഭാവിപ്രവര്‍ത്തന രീതികളും വിശദീകരിക്കും. തുടര്‍ന്ന്‌ നരേന്ദ്രമോദിയെ പാര്‍ലമെന്ററി പാര്‍ട്ടി നേതാവായി തെരഞ്ഞെടുക്കുന്ന ഔപചാരിക ചടങ്ങ്‌ നടക്കും. ഒരു എംപി മോദിയുടെ പേര്‌ നിര്‍ദ്ദേശിക്കുകയും മറ്റൊരാള്‍ പിന്താങ്ങുകയും ചെയ്യും. ഇതിനു ശേഷം മുതിര്‍ന്ന ബിജെപി നേതാവ്‌ എല്‍.കെ അദ്വാനി പ്രസംഗിക്കും. അവസാനം നന്ദിപ്രകടിപ്പിച്ച്‌ നരേന്ദ്രമോദിയും സംസാരിക്കും. 
ബിജെപി പാര്‍ലമെന്ററി പാര്‍ട്ടി യോഗത്തിനു ശേഷം എന്‍ഡിഎയുടെ ആദ്യയോഗവും പാര്‍ലമെന്റിന്റെ സെന്‍ട്രല്‍ ഹാളില്‍ ചേരും. എന്‍ഡിഎ സഖ്യകക്ഷികളായ ശിവസേന,അകാലിദള്‍, എല്‍ജെപി, ടിഡിപി തുടങ്ങിയ ഉള്‍പ്പെടെയുള്ള കക്ഷിനേതാക്കള്‍ പങ്കെടുക്കുന്ന യോഗത്തില്‍ കേരളത്തില്‍ നിന്ന്‌ എ.വി താമരാക്ഷന്‍, അഡ്വ.നോബിള്‍മാത്യു തുടങ്ങിയവരും പങ്കെടുക്കും. ഉച്ചഭക്ഷണത്തിന്‌ ശേഷം നേതാക്കള്‍ പിരിയും. 
നരേന്ദ്രമോദിയുടെ സത്യപ്രതിജ്ഞാ തീയതി സംബന്ധിച്ച അനൗപചാരിക ചര്‍ച്ചകള്‍ ഇന്ന്‌ വൈകിട്ട്‌ ബിജെപി നേതാക്കള്‍ പൂര്‍ത്തിയാക്കും. തുടര്‍ന്ന്‌ ഗുജറാത്തിലേക്ക്‌ പോകുന്ന മോദി മുഖ്യമന്ത്രി പദം രാജിവയ്ക്കും. ഗുജറാത്ത്‌ നിയമസഭയിലെ ബിജെപി അംഗങ്ങളുടെ യോഗം വിളിച്ചുചേര്‍ത്ത്‌ പുതിയ മുഖ്യമന്ത്രിയേയും നാളെ തീരുമാനിക്കും. ബിജെപി നേതാവ്‌ ധാവര്‍ചന്ദ്‌ ഗെലോട്ട്‌ യോഗത്തില്‍ പങ്കെടുക്കും. ഇതിനു ശേഷം ദല്‍ഹിയില്‍ തിരിച്ചെത്തുന്ന മോദി 22ന്‌ രാഷ്ട്രപതി പ്രണബ്കുമാര്‍ മുഖര്‍ജിയെ സന്ദര്‍ശിച്ച്‌ സത്യപ്രതിജ്ഞ സംബന്ധിച്ച തീയതി അറിയിക്കും. 
നരേന്ദ്രമോദിയുടെ സത്യപ്രതിജ്ഞാ തീയതിയും മുഹൂര്‍ത്തങ്ങളും കുറിച്ചുകൊണ്ടുള്ള രാജ്യമെമ്പാടുമുള്ള ജ്യോത്സ്യന്‍മാരുടെ ഫാക്സ്‌ സന്ദേശങ്ങള്‍ ദല്‍ഹിയിലെ ബിജെപി ആസ്ഥാനത്തേക്ക്‌ പ്രവഹിക്കുന്നുണ്ട്‌. 
എസ്‌. സന്ദീപ്‌

</TEXT>
</DOC>