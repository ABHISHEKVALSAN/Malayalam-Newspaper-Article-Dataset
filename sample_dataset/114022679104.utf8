<DOC>
<DOCNO>114022679104.utf8</DOCNO>
<TEXT>


           കരിപ്പൂര്‍ സ്വര്‍ണക്കടത്ത്: അഞ്ചു പ്രതികള്‍ക്കെതിരേ കോഫേപോസ    

Wednesday 26 February 2014 4:06 pm IST

കൊച്ചി: കരിപ്പൂര്‍ സ്വര്‍ണക്കടത്തു കേസില്‍ അഞ്ചു പ്രതികള്‍ക്കെതിരേ കോഫേപോസ നിയമം ചുമത്തി. റാഹില, ഫിറമോസ, നബീല്‍ എന്നിവരടക്കമുള്ള അഞ്ച് പ്രതികള്‍ക്കെതിരേയാണ് കോഫേപോസ ചുമത്തിയത്.

ഇവര്‍ സ്ഥിരമായി രാജ്യത്തേക്ക് സ്വര്‍ണം കടത്തുന്നവരാണെന്ന് ഡിആര്‍ഐ അധികൃതര്‍ അറിയിച്ചു. ഇവര്‍ രാജ്യത്തേക്ക് നാല്‍പ്പത് കിലോയിലധികം സ്വര്‍ണം കടത്തിയതായും ഡിആര്‍ഐ വ്യക്തമാക്കി. ഇവരെ പുറത്തുവിട്ടാല്‍ അത് രാജ്യത്തിന്റെ സാമ്പത്തിക ഭദ്രതയെ ബാധിക്കുമെന്നും അതിനാല്‍ ഇവര്‍ക്ക് കരുതല്‍ തടങ്കല്‍ വേണമെന്നുമാണ് ഡിആര്‍ഐ അധികൃതര്‍ പറയുന്നത്.

കഴിഞ്ഞദിവസം തിരുവനന്തപുരത്തു ചേര്‍ന്ന കോഫേപോസ ബോര്‍ഡിന്റെ യോഗത്തിലാണ് പ്രതികള്‍ക്കെതിരേ കോഫേപോസ ചുമത്തുന്നതിനും ഒരുവര്‍ഷത്തേക്ക് കരുതല്‍ തടങ്കലിലാക്കുന്നതിനും തീരുമാനിച്ചിരിക്കുന്നത്. കേസുമായി ബന്ധപ്പെട്ട് അറസ്റ്റിലായ റാഹില, ഫിറമോസ എന്നിവരടക്കമുള്ള പ്രതികള്‍ക്ക് ജാമ്യം അനുവദിച്ചിരുന്നു.

എന്നാല്‍ കോഫേപോസ ചുമത്തുന്നതോടെ ഇവര്‍ക്ക് വീണ്ടും ജയിലില്‍ പോകേണ്ടി വരും. രാജ്യത്തേക്ക് സ്വര്‍ണം കടത്തിയ കേസില്‍ ചുമത്തുന്ന രണ്ടാമത്തെ കോഫേപോസയാണിത്. നേരത്തേ നെടുമ്പാശേരി സ്വര്‍ണക്കടത്തു കേസിലെ പ്രതികള്‍ക്കെതിരേ കോഫേപോസ ചുമത്തിയിരുന്നു.
    
</TEXT>
</DOC>