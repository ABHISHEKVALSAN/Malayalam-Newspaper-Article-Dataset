<DOC>
<DOCNO>114062309967.utf8</DOCNO>
<TEXT>


           പൊതുബജറ്റ്‌ ജൂലൈ പത്തിന്‌    

Monday 23 June 2014 10:59 pm IST

ന്യൂദല്‍ഹി: രാജ്യം വന്‍ ഭൂരിപക്ഷത്തോടെ അധികാരത്തിലേറ്റിയ നരേന്ദ്ര മോദി സര്‍ക്കാരിെ‍ന്‍റ ആദ്യപൊതു ബജറ്റ്‌ ജൂലൈ പത്തിന്‌ അവതരിപ്പിക്കും. ജൂലൈ എട്ടിനാണ്‌ റെയില്‍ ബജറ്റ്‌. സാമ്പത്തിക സര്‍വ്വേ ജൂലൈ ഒന്‍പതിന്‌ പുറത്തിറക്കും. 
പതിനാറാം ലോക്സഭയുടെ ആദ്യ സമ്മേളനം ജൂലൈ 7 മുതല്‍ ആഗസ്ത്‌ 14 വരെയുള്ള തീയതികളില്‍ വിളിച്ചുചേര്‍ക്കാന്‍ വെങ്കയ്യ നായിഡുവിന്റെ അദ്ധ്യക്ഷതയില്‍ ചേര്‍ന്ന പാര്‍ലമെന്ററികാര്യ മന്ത്രിസഭാ സമിതി യോഗം തീരുമാനിച്ചു. ആകെ 28 ദിവസങ്ങളാണ്‌ ഇക്കാലയളവില്‍ സഭ സമ്മേളിക്കുക. 
കേന്ദ്രആഭ്യന്തരമന്ത്രി രാജ്നാഥ്സിങ്ങിന്റെ അദ്ധ്യക്ഷതയില്‍ ചേര്‍ന്ന യോഗത്തില്‍ കഴിഞ്ഞ യുപിഎ സര്‍ക്കാര്‍ കൊണ്ടുവന്ന ഓര്‍ഡിനന്‍സുകള്‍ ബില്ലുകളുടെ രൂപത്തില്‍ സഭയിലവതരിപ്പിക്കാനും തീരുമാനിച്ചു. പട്ടികജാതി വര്‍ഗ്ഗ വിഭാഗങ്ങള്‍ക്കെതിരെയുള്ള അതിക്രമങ്ങള്‍ തടയുന്ന ഓര്‍ഡിനന്‍സ്‌,പോളാവരം പദ്ധതി ഓര്‍ഡിനന്‍സ്‌,ട്രായ്‌ ആക്ട്‌(ഭേദഗതി) ഓര്‍ഡിനന്‍സ്‌,സെബിയുമായി ബന്ധപ്പെട്ട ഓര്‍ഡിനന്‍സ്‌ എന്നിവയാണ്‌ മുന്‍ഗണനാക്രമത്തില്‍ ബില്ലുകളാക്കി സഭയിലവതരിപ്പിക്കുന്നത്‌. ബജറ്റ്‌ അവതരണത്തിനും ബജറ്റിന്‍മേലുള്ള ചര്‍ച്ചകള്‍ക്കും ശേഷം ജൂലൈ മൂന്നാംവാരത്തിന്റെ അവസാനത്തോടെയാണ്‌ ബില്ലുകള്‍ ചര്‍ച്ചയ്ക്കെടുക്കുന്നത്‌. 
മുന്‍സര്‍ക്കാരിന്റെ കാലത്ത്പാസാക്കിയ വോട്ടോണ്‍ അക്കൗണ്ടിന്റെ കാലാവധി അവസാനിക്കുന്ന ജൂലൈ 31നകം പുതിയ ബജറ്റ്‌ പാസാക്കേണ്ടതുണ്ട്‌. ബജറ്റ്‌ സമ്മേളനക്കാലത്ത്‌ തന്നെ പുതിയ ഡപ്യൂട്ടി സ്പീക്കര്‍ തെരഞ്ഞെടുപ്പും നടത്തുമെന്ന്‌ പാര്‍ലമെന്ററി കാര്യമന്ത്രി വെങ്കയ്യ നായിഡു പറഞ്ഞു. മതിയായ അംഗബലമില്ലാത്ത പ്രതിപക്ഷത്തിന്‌ ഔദ്യോഗിക പ്രതിപക്ഷ നേതൃപദവി നല്‍കണമോയെന്ന കാര്യത്തിലും ബജറ്റ്‌ സമ്മേളനം ആരംഭിക്കുന്നതിനു മുമ്പായി സ്പീക്കര്‍ സുമിത്ര മഹാജന്‍ തീരുമാനമെടുക്കുമെന്നറിയിച്ചിട്ടുണ്ട്‌. 
വലിയ പ്രതീക്ഷയോടെയാണ്‌ രാജ്യത്തെ നൂറ്റിയിരുപത്തിയൊന്ന്‌ കോടി ജനങ്ങളും ബജറ്റിനെ നോക്കിക്കാണുന്നത്‌. പത്തുകൊല്ലം കൊണ്ട്‌ ഖജനാവ്‌ കൊള്ളയടിച്ച്‌ രാജ്യത്തെ കടുത്ത സാമ്പത്തിക പ്രതിസന്ധിയിലാക്കിയിട്ടാണ്‌ ഡോ.മന്‍മോഹന്‍ സിംഗിെ‍ന്‍റ നേതൃത്വത്തിലുള്ള യുപിഎ സര്‍ക്കാര്‍ ഇറങ്ങിപ്പോയത്‌. തകര്‍ന്നു തരിപ്പണമായ സമ്പദ്‌ വ്യവസ്ഥയെ മോദി സര്‍ക്കാര്‍ ശക്തമായ നിലയില്‍ എത്തിക്കുമെന്നും പുതിയ പുതിയ വികസന പദ്ധതികള്‍ കൊണ്ടുവരുമെന്നും ഉള്ള പ്രതീക്ഷയിലാണ്‌ ജനങ്ങള്‍. ഭരണമാരംഭിച്ച്‌ ഒരു മാസത്തിനുള്ളില്‍ തന്നെ ജനങ്ങള്‍ക്ക്‌ ഗുണകരമാകുന്ന പല നടപടികളും മോദി സര്‍ക്കാര്‍ കൈക്കൊണ്ടിരുന്നു.
രാഷ്ട്രപതിയുടെ നയപ്രഖ്യാപന പ്രസംഗത്തില്‍ സര്‍ക്കാരിെ‍ന്‍റ മുന്‍ഗണനയും പുതിയ പദ്ധതികളുടെ രൂപരേഖകളും അവതരിപ്പിച്ചിരുന്നു. അവയ്ക്ക്‌ ബജറ്റില്‍ കൃത്യമായ രൂപമുണ്ടാക്കും. അഴിമതിക്ക്‌ തടയിടുന്ന, പാളംതെറ്റിയ സമ്പദ്‌വ്യവസ്ഥയെ നേരെയാക്കാന്‍ ഉതകുന്ന,കൂടുതല്‍ തൊഴിലവസരമുണ്ടാക്കുന്ന പലപദ്ധതികളും ബജറ്റിലുണ്ടാകും. വിലക്കയറ്റം പൂര്‍ണ്ണമായും തടയാന്‍ സഹായിക്കുന്ന നടപടികളും ബജറ്റിലുണ്ടാകും. 
സ്ത്രീകളുടെ സുരക്ഷയുറപ്പാക്കാനുള്ള നടപടികളും ബജറ്റിലുണ്ടാകും.എല്ലാവര്‍ക്കും വീട്‌, എല്ലാ വീടുകളിലും വെള്ളം, വൈദ്യുതി, എല്ലാ വീടുകളിലും പ്രാഥമിക സൗകര്യങ്ങള്‍ തുടങ്ങിയവയ്ക്കുള്ള വിപുലമായ പദ്ധതികളും ബജറ്റില്‍ ഉണ്ടാകും.കൃഷി വിപുലീകരിക്കാനുള്ള പരിപാടികളും ബജറ്റില്‍ ആവിഷ്കരിക്കും.
ബജറ്റില്‍ ആദായ നികുതി പരിധി മൂന്നു ലക്ഷമായി ഉയര്‍ത്തിയേക്കുമെന്നും സൂചനയുണ്ട്‌.
എസ്‌.സന്ദീപ്‌

</TEXT>
</DOC>