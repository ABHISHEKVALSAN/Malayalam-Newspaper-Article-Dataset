<DOC>
<DOCNO>114100129489.utf8</DOCNO>
<TEXT>


           കന്യാസ്ത്രീസമൂഹം നടത്തുന്ന അനധികൃത ആശുപത്രി പൂട്ടിച്ചു    

Wednesday 1 October 2014 9:25 pm IST

        കല്‍പ്പറ്റ: കന്യാസ്ത്രീ സമൂഹം വയനാട് നടവയലില്‍ നടത്തുന്ന അനധികൃത ആശുപത്രി ആരോഗ്യവകുപ്പ് പൂട്ടിച്ചു. മഞ്ഞപ്പിത്തം ബാധിച്ച് ആദിവാസി ബാലിക മരിച്ചതിനെതുടര്‍ന്ന് ആരോഗ്യവകുപ്പ് നടത്തിയ അന്വേഷണത്തെത്തുടര്‍ന്നാണ്  40 വര്‍ഷമായി നടത്തിവരുന്ന സെന്റ് ആന്‍സ് ഹോസ്പിറ്റല്‍ പൂട്ടിച്ചത്.
ബാലികയെ ചികിത്സിച്ച സിസ്റ്റര്‍ ഷീല അഗസ്റ്റിന്റെ സര്‍ട്ടിഫിക്കറ്റുകള്‍ വ്യാജമാണെന്ന് പരിശോധനയില്‍ കണ്ടെത്തി. കോഴിക്കോട്, മലപ്പുറം, വയനാട് ജില്ലകളിലെ ഡ്രഗ് ഇന്‍സ്‌പെക്ടര്‍മാരുടെ നേതൃത്വത്തില്‍ ആശുപത്രിയില്‍ നിന്ന് മരുന്നുകള്‍ കസ്റ്റഡിയിലെടുത്തു. ഇവയിലേറെയും കാലാവധി കഴിഞ്ഞവയായിരുന്നു. അംഗീകൃത ഡോക്ടറുടെ അഭാവത്തിലും ഡ്രഗ് ലൈസന്‍സ് ഇല്ലാതെയും ആശുപത്രിയില്‍ മരുന്നുകള്‍ സൂക്ഷിച്ചതും വില്‍പന നടത്തിയതും ഡ്രഗ് ആന്‍ഡ് കോസ്‌മെറ്റിക്‌സ് ആക്ട് അനുസരിച്ച് ഗുരുതരമായ കുറ്റമാണെന്ന് കോഴിക്കോട് ഇന്റലിജന്റ്‌സ് ബ്രാഞ്ച് ഡ്രഗ് ഇന്‍സ്‌പെക്ടര്‍ ഷാജി വര്‍ഗീസ് പറഞ്ഞു.

നടവയല്‍ കാവടം പണിയകോളനിയിലെ പരേതനായ വേലായുധന്റെ മകള്‍ അനില(12) മഞ്ഞപ്പിത്തം ബാധിച്ച് ഈ ആശുപത്രിയില്‍ നിന്ന് ഒറ്റമൂലി ചികിത്സ നേടിയിരുന്നു. സിസ്റ്റര്‍ ഷീലയാണ് ഇവരെ ചികിത്സിച്ചിരുന്നതെന്ന് ജില്ലാ ഡെപ്യൂട്ടി ഡിഎംഒ ഇന്‍ചാര്‍ജ് ഡോ. വി. ജിതേഷ് പറഞ്ഞു.
അനിലയുടെ വീട്ടില്‍ ഡെപ്യൂട്ടി ഡിഎംഒയുടെ നേതൃത്വത്തില്‍ പരിശോധന നടത്തിയിരുന്നു. കുട്ടിക്കു നല്‍കിയത്  കാലഹരണപ്പെട്ട മരുന്നുകളാണെന്ന് കണ്ടെത്തി. ഇതോടെ സംഘം  ആശുപത്രിയില്‍ പരിശോധന നടത്തി. കാലാവധി കഴിഞ്ഞ ഇതേ മരുന്നുകള്‍തന്നെ അവിടെയും കണ്ടെത്തി. തുടര്‍ന്ന്  ഷാജി വര്‍ഗീസ്, വയനാട് ഡ്രഗ് ഇന്‍സ്‌പെക്ടര്‍ സി.വി. നൗഫല്‍, മലപ്പുറം ഡ്രഗ് ഇന്‍സ്‌പെക്ടര്‍ കെ.നീതു എന്നിവരുടെ നേതൃത്വത്തില്‍ ആശുപത്രിയില്‍ വിദഗ്ദ്ധ പരിശോധന നടത്തി.

പഞ്ചായത്തിന്റെ രജിസ്‌ട്രേഷനോ ലൈസന്‍സോ ഇല്ലാതെയാണ് ആശുപത്രി പ്രവര്‍ത്തിച്ചിരുന്നത്. ചികിത്സയിലെ പിഴവാണോ മരണകാരണമെന്ന് അന്വേഷിക്കുമെന്നും ആരോഗ്യവകുപ്പ് അധികൃതര്‍ വ്യക്തമാക്കി. മാധ്യമവാര്‍ത്തകളുടെ അടിസ്ഥാനത്തില്‍ അനിലയുടെ മരണവുമായി ബന്ധപ്പെട്ട് വയനാട് ശിശു ക്ഷേമ സമിതി സ്വമേധയാ കേസെടുത്തു. അനിലക്ക് നല്‍കിയ മരുന്ന്, പരിചരണം എന്നിവ സംബന്ധിച്ച്  ഒരാഴ്ചക്കകം റിപ്പോര്‍ട്ട് നല്‍കാന്‍ ആശുപത്രി അധികൃതരോട് നിര്‍ദേശിച്ചിട്ടുണ്ട്.
വന്ധ്യതാ നിവാരണ ചികിത്സ നടത്തി സിസ്റ്റര്‍ ഷീല രോഗികളെ കബളിപ്പിച്ച് വന്‍ തുക കൈക്കലാക്കിയിട്ടുണ്ട്. കുടിയേറ്റമേഖലയിലെ നിരവധി രോഗികള്‍ക്ക് ഇവരുടെ ചികിത്സമൂലം കാഴ്ച നഷ്ടപ്പെട്ടിട്ടുണ്ട്. ഇവരില്‍ പലരും നിയമനടപടിക്ക് ഒരുങ്ങുകയാണ്. ഷീലയെ രക്ഷപ്പെടുത്താനുള്ള ശ്രമവും അണിയറയില്‍ നടക്കുന്നുണ്ട്. ആരോഗ്യവകുപ്പിന്റെ പരാതിയില്‍ കേണിച്ചിറ പോലീസ് കേസ് രജിസ്റ്റര്‍ ചെയ്ത് അന്വേഷണം ആരംഭിച്ചു.
    
</TEXT>
</DOC>