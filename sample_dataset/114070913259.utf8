<DOC>
<DOCNO>114070913259.utf8</DOCNO>
<TEXT>


           ആറന്മുള നിയമലംഘനത്തിന് സര്‍ക്കാര്‍ കൂട്ടുനിന്നു:  സിഎജി    

Wednesday 9 July 2014 11:42 am IST

തിരുവനന്തപുരം:  അടിമുടി നിയമവിരുദ്ധമായ ആറന്മുള വിമാനത്താവള പദ്ധതിക്ക് സംസ്ഥാന സര്‍ക്കാര്‍ കൂട്ടുനിന്നുവെന്ന് കംപ്‌ട്രോളര്‍ ആന്‍ഡ് ഓഡിറ്റര്‍ ജനറല്‍.    വിമാനത്താവളവുമായി ബന്ധപ്പെട്ട നടപടിക്രമങ്ങളില്‍ സെക്രട്ടറിയേറ്റ് മുതല്‍ താഴേത്തട്ടുവരെ പിഴവുകള്‍ സംഭവിച്ചതായും ഇന്നലെ നിയമസഭയില്‍ സമര്‍പ്പിച്ച സിഎജി റിപ്പോര്‍ട്ടില്‍ പറയുന്നു. ഇതു സംബന്ധിച്ച് സ്വതന്ത്ര അന്വേഷണത്തിനും സിഎജി ശുപാര്‍ശ ചെയ്തിട്ടുണ്ട്.
  വിവിധ നിയമങ്ങളിലെ ചട്ടങ്ങളുടെ ലംഘനങ്ങളെക്കുറിച്ചും നിയമവിരുദ്ധ പ്രവര്‍ത്തനങ്ങളെ പിന്‍താങ്ങിയ സെക്രട്ടറിയേറ്റിലെ വകുപ്പുകളുടേതടക്കം എല്ലാ തലങ്ങളിലും സംഭവിച്ച പിഴവുകളെക്കുറിച്ചും സ്വതന്ത്ര അന്വേഷണം വേണമെന്നാണ് ശുപാര്‍ശ. ചെറിയ സംസ്ഥാനമായ കേരളത്തില്‍ അഞ്ചാമതൊരു വിമാനത്താവളത്തിന്റെ ആവശ്യകതയെക്കുറിച്ച് ആഴത്തിലുള്ള പഠനത്തിനും സിഎജി ശുപാര്‍ശ ചെയ്തു. പരിസ്ഥിതിയെക്കുറിച്ചുള്ള നിയമസഭാസമിതിയുടെതുള്‍പ്പെടെയുള്ള സമിതികള്‍ ഉയര്‍ത്തിയ പ്രശ്‌നങ്ങളുടെ അടിസ്ഥാനത്തില്‍ പദ്ധതിക്ക് പരിസ്ഥിതിയിന്മേലുള്ള ആഘാതത്തിന്മേല്‍ പഠനം നടത്തണമെന്നും സിഎജി ആവശ്യപ്പെട്ടു.
പതിമൂന്നിന ക്രമക്കേടുകള്‍ അക്കമിട്ടുനിരത്തിയാണ് സി.എ.ജി റിപ്പോര്‍ട്ട് തയ്യാറാക്കിയിരിക്കുന്നത്. ഒരാള്‍ക്ക് സംസ്ഥാനത്തിനകത്ത് കൈവശം വെക്കാവുന്ന പരമാവധി ഭൂപരിധി 15 എക്കര്‍ എന്നിരിക്കെ സ്വകാര്യവ്യക്തി 378 ഏക്കര്‍ കൈവശം വെച്ചിട്ടും നടപടിയൊന്നും ഉണ്ടായില്ല. അധിക കൈവശഭൂമി തിരിച്ചെടുക്കാന്‍ സ്വയമേവ നടപടിയെടുക്കാന്‍ നിര്‍ദ്ദേശം നിലവിലിരിക്കെ വിലയാധാരങ്ങളുടെ രജിസ്‌ടേഷന്‍ നടത്തി. നിയമവിരുദ്ധമായി നെല്‍വയലുകള്‍ നികത്തിയതിനെതിരെ നടപടിയെടുക്കുന്നതില്‍ പരാജയം. കേരളഭൂസംരക്ഷണ നിയമം ലംഘിച്ച്  സര്‍ക്കാര്‍ ഭൂമി നിയമവിരുദ്ധമായി കൈവശം വെച്ചു. കോഴിത്തോട് നിയമവിരുദ്ധമായി കയ്യേറിയിട്ടും നടപടിയുണ്ടായില്ല. ഭൂമിയുടെ സ്വഭാവവും അതിരുകളും തെറ്റായിക്കാണിച്ച് വിലയാധാരങ്ങള്‍ രജിസ്റ്റര്‍ ചെയ്തത് നിയമവിരുദ്ധമായി നെല്‍വയല്‍ നികത്തലും അനധികൃതമായി സര്‍ക്കാര്‍ തോട്‌കൈവശംവെക്കലും ക്രമപ്രകാരമാക്കി. വിമാനക്കമ്പനിയില്‍നിന്ന് എന്‍ഒസിക്കുള്ള അപേക്ഷ സ്വീകരിക്കുകയും തത്വത്തില്‍ അംഗീകാരം നല്‍കുകയും ചെയ്തതിലൂടെ വ്യവസായ വകുപ്പ് അധികാരപരിധി ലംഘിച്ചു. ഭൂമിയുടെ ലഭ്യത സംബന്ധിച്ച് ആവശ്യമായ പരിശോധനകള്‍ നടത്താതെ സര്‍ക്കാര്‍ പദ്ധതിക്ക് തത്വത്തില്‍ അംഗീകാരം നല്‍കി. വിമാനക്കമ്പനി വാഗ്ദാനം ചെയ്ത ഓഹരി സ്വീകരിക്കുക വഴി, നിയമവിരുദ്ധമായ നിലംനികത്തല്‍. കയ്യേറ്റങ്ങള്‍, ജൈവ പാരിസ്ഥിക പ്രശ്‌നങ്ങള്‍ എന്നിവയില്‍ ഒരുകക്ഷിയായി സര്‍ക്കാര്‍ മാറി.
ആറന്മുള വിമാനത്താവളവുമായി ബന്ധപ്പെട്ട് 2004 മുതല്‍ സംസ്ഥാനം ഭരിച്ച സര്‍ക്കാരുകളുടെ കാലത്ത് ഗുരുതര ക്രമക്കേടുകള്‍ അക്കമിട്ടാണ് റിപ്പോര്‍ട്ടില്‍ നിരത്തുന്നത്. വിമാനത്താവള കമ്പനിയില്‍ ഓഹരിയെടുത്തതോടെ നിലം നികത്തല്‍, കൈയ്യേറ്റം, പരിസ്ഥിതി നാശം എന്നിവയിലെല്ലാം സര്‍ക്കാര്‍ കക്ഷിയായി. നിലം നികത്തലും കയ്യേറ്റവും തടയാതിരുന്ന സര്‍ക്കാര്‍, പുറമ്പോക്ക് കയ്യേറി നികത്തിയതും കണ്ടില്ലെന്നു നടിച്ചു. മിച്ചഭൂമി തിരിച്ചുപിടിക്കാന്‍ 2004 മുതല്‍ ഒമ്പതുവര്‍ഷം കിട്ടിയിട്ടും നടപടിയെടുക്കാത്തതിനാല്‍ ഈ മിച്ചഭൂമി കെജിഎസ് ഗ്രൂപ്പിന് കൈമാറാന്‍ സഹായകരമായി. ഈ ഭൂമികൈമാറ്റം തടയാന്‍ പത്തനംതിട്ട ജില്ലാകളക്ടര്‍ ശ്രമിച്ചുവെങ്കിലും തദ്ദേശ എംഎല്‍എയുടെ അപേക്ഷ പ്രകാരം അന്നത്തെ മുഖ്യമന്ത്രി വി.എസ് അച്യുതാനന്ദന്‍ ഇടപെട്ട് നടപടികള്‍ സുഗമമാക്കി. ഇത്തരത്തില്‍ ക്രമവിരുദ്ധമായി കൈമാറ്റം ചെയ്യപ്പെട്ട ഭൂമി പിന്നീട് വന്ന യുഡിഎഫ് സര്‍ക്കാര്‍ പോക്കുവരവ് ചെയ്തുകൊടുത്തതോടെ കൈയ്യേറ്റമടക്കമുള്ള നടപടികള്‍ ക്രമപ്രകാരമായി.
സ്വന്തം ലേഖകന്‍
എല്‍ഡിഎഫ്, യുഡിഎഫ് സര്‍ക്കാരുകള്‍ വീഴ്ച വരുത്തി
തിരുവനന്തപുരം: വിമാനത്താവളം സംബന്ധിച്ചുള്ള ഭൂമി ഇടപാടുകളില്‍ എല്‍.ഡി.എഫ്, യു.ഡി.എഫ് സര്‍ക്കാരുകള്‍ ഗുരുതരമായ വീഴ്ച വരുത്തിയെന്ന് സി.എ.ജി റിപ്പോര്‍ട്ടില്‍ പറയുന്നു. 2004 മുതല്‍ സര്‍ക്കാരുകള്‍ നടത്തിയ ക്രമക്കേടുകളാണ് സി.എ.ജി നിയമസഭയില്‍ വെച്ച റിപ്പോര്‍ട്ടില്‍ പരമാര്‍ശിച്ചിരിക്കുന്നത്. 
ആറന്‍മുള വിമാനത്താവളവുമായി ബന്ധപ്പെട്ട് നടന്ന ഭൂമി കയ്യേറ്റങ്ങള്‍ തടയാന്‍ എല്‍.ഡി.എഫ്, യു.ഡി.എഫ് സര്‍ക്കാരുകള്‍ നപടികള്‍ എടുത്തില്ല. കോഴഞ്ചേരി എഡ്യുക്കേഷണല്‍ സൊസൈറ്റിയില്‍ നിന്ന് ഭൂമി തിരിച്ചുപിടിക്കാന്‍ സര്‍ക്കാരുകളുടെ ഭാഗത്ത് നിന്ന് നീണ്ട 9 വര്‍ഷക്കാലം യാതൊരു നടപടിയുമുണ്ടായില്ല. നിലം നികത്തല്‍ തടഞ്ഞില്ല. ആറന്‍മുള വിമാനത്താവളത്തിന് പാരിസ്ഥിതിക അനുമതി ലഭിക്കുന്നതിനായി തെറ്റായ കാര്യങ്ങള്‍ സംസ്ഥാന സര്‍ക്കാര്‍ കേന്ദ്ര സര്‍ക്കാരിനെ അറിയിച്ചു എന്നതടക്കം നിരവധി ഗുരുതര വീഴ്ച്ചകളാണ് സി.എ.ജി റിപ്പോര്‍ട്ടില്‍ ചൂണ്ടിക്കാട്ടിയിരിക്കുന്നത്. വിമാനത്താവള നിര്‍മാണത്തിനായി നടത്തിയ അനധികൃത ഭൂമിനികുത്തലുകളില്‍ സര്‍ക്കാര്‍ പങ്കാളിയായോ എന്നുവരെ സംശയിക്കാമെന്നും സി.എ.ജി പറയുന്നു. 
ആറന്‍മുള വിമാനത്താവളത്തിന്റെ ആവശ്യകത തന്നെ ചോദ്യം ചെയ്ത സി.എ.ജി. വിമാനത്താവളം വന്നാലുണ്ടായേക്കവുന്ന പാരിസ്ഥിതിക ആഘാതത്തെ കുറിച്ച് വിശദമായ പഠനം നടത്തണമെന്നും ആവശ്യപ്പെടുന്നു.
    
</TEXT>
</DOC>