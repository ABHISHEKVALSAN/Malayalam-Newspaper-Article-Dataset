<DOC>
<DOCNO>114110338096.utf8</DOCNO>
<TEXT>


           ആറന്മുള: മൂന്നാംഘട്ട സമരം തുടങ്ങി    

Monday 3 November 2014 11:50 pm IST

വിമാനത്താവള വിരുദ്ധ ഏകോപനസമിതിയുടെ നേതൃത്വത്തില്‍ ആറന്മുളയില്‍ നടന്ന ബഹുജനമാര്‍ച്ച്‌
പത്തനംതിട്ട: കുത്തകകള്‍ക്കും ഭൂമാഫിയകള്‍ക്കും അവര്‍ക്കു കുടപിടിക്കുന്ന ഭരണക്കാര്‍ക്കുമെതിരേ നേടിയ ധാര്‍മ്മിക വിജയം കാത്തുസൂക്ഷിക്കുമെന്ന് പ്രഖ്യാപിച്ച് ആറന്മുള പൈതൃകഭൂമിയില്‍ ബഹുജനങ്ങള്‍ ഒന്നിച്ചു. നിയമത്തിനും ജനമനസ്സാക്ഷിക്കും മുന്നില്‍ തോറ്റവര്‍ പയറ്റുന്ന കുതന്ത്രങ്ങള്‍ക്കെതിരേയുള്ള കനത്ത താക്കീതായി ആറന്മുളയില്‍ മൂന്നംഘട്ട സമരം ഇന്നലെ ആവേശോജ്വലമായി തുടങ്ങി. ജനഹിതം മറികടന്ന് വിമാനത്താവളം കൊണ്ടുവരാനള്ള നീക്കങ്ങള്‍ എന്തുവിലകൊടുത്തും തടയുമെന്ന് ആറന്മുളയുടെ ആബാലവൃദ്ധം പ്രഖ്യാപിച്ചു.
നിയമത്തിനു മുന്നില്‍ പരാജയപ്പെട്ട ജനവിരുദ്ധമായ ആറന്മുള വിമാനത്താവള പദ്ധതി വീണ്ടും കൊണ്ടുവരാന്‍ അണിയറയില്‍ ശ്രമം നടക്കുകയാണ്. ഈ പശ്ചാത്തലത്തിലാണ് വിമാനത്താവള വിരുദ്ധ ഏകോപനസമിതിയുടെ നേതൃത്വത്തില്‍ മൂന്നാംഘട്ട സമരത്തിന് തുടക്കം കുറിച്ചത്. ജനഹിതമല്ലാത്ത നീക്കത്തില്‍ നിന്നു പിന്മാറിയില്ലെങ്കില്‍ കാര്യങ്ങള്‍ കുഴപ്പത്തിലേക്കു വീണ്ടും പോകുമെന്നുള്ള മുന്നറിയിപ്പായി സമരത്തുടക്കം.
നാടിന്റെ നന്മയും പൈതൃകവും സംരക്ഷിക്കാന്‍ ശപഥമെടുത്തവര്‍ ആറന്മുള അയ്യന്‍കോയിക്കല്‍ ജംഗ്ഷന്‍, കാഞ്ഞിരവേലി ജങ്ഷന്‍ എന്നിവിടങ്ങളിലായി ഒന്നിച്ചു. അവിടെ നിന്നും ആരംഭിച്ച ബഹുജനമാര്‍ച്ചുകള്‍ തറയില്‍മുക്ക് ജങ്ഷനില്‍ എത്തി സംഗമിച്ചുു. അതിനു ശേഷമായിരുന്നു അവകാശ പ്രഖ്യാപന സമ്മേളനം. ആറന്മുളയിലെ കുളവും തോടും, റോഡും പുഴയും, പുറമ്പോക്ക് ഭൂമിയും ജനങ്ങള്‍ക്ക് അവകാശപ്പെട്ടതാണെന്നും, കെജിഎസിന് അടിയറവ് വെയ്ക്കില്ലെന്നും എന്തുവിലകൊടുത്തും ഇവ സംരക്ഷിക്കുമെന്നും പ്രഖ്യാപിച്ചുകൊണ്ടുള്ള ബോര്‍ഡുകളും വിവിധ സ്ഥലങ്ങളില്‍ സ്ഥാപിച്ചു.

</TEXT>
</DOC>