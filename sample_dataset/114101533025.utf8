<DOC>
<DOCNO>114101533025.utf8</DOCNO>
<TEXT>


           വയനാട്ടില്‍ വീണ്ടും മാവോയിസ്റ്റ് സാന്നിദ്ധ്യം: സംഘത്തില്‍ രൂപേഷും സുന്ദരിയും    

Wednesday 15 October 2014 11:40 pm IST

        മാനന്തവാടി: വയനാട്ടില്‍ വീണ്ടും സാന്നിദ്ധ്യമറിയിച്ച് മാവോവാദികള്‍. തലപ്പുഴ മക്കിമലയിലാണ് ചൊവ്വാഴ്ച്ച രാത്രി ഒന്‍പതരയോടെയെത്തിയ വനിതകളുള്‍പ്പെട്ട ഏഴംഗ സായുധസംഘം തങ്ങള്‍ മാവോവാദികളാണെന്ന് പരിചയപ്പെടുത്തി മൂന്ന് ഭവനങ്ങളില്‍ ലഘുലേഖകള്‍ വിതരണം ചെയ്തത്.  സിപിഎം മാവോയിസ്റ്റ് രൂപീകരണത്തിന്റെ പത്താം വാര്‍ഷികത്തില്‍  അടിച്ചമര്‍ത്തപ്പെട്ടവരോട് ഭരണകൂടത്തിനെതിരെ സമരത്തിനൊരുങ്ങാന്‍ ആഹ്വാനം ചെയ്യുകയാണ് ലഘുലേഖയില്‍. കാട്ടുതീ എന്ന തലക്കെട്ടില്‍ ജനകീയവിമോചന ഗറില്ലാസേന കബനീദളം എന്നാണ് രേഖപ്പെടുത്തിയിരിക്കുന്നത്.  പ്രമുഖ മാവോയിസ്റ്റ് രൂപേഷും സുഹൃത്ത് സുന്ദരിയും സംഘത്തിലുണ്ടെന്നാണ് സൂചന.
ഒറ്റതീപ്പൊരിക്ക് കാട്ടുതീയായി മാറാന്‍ കഴിയുമെന്നും അടിച്ചമര്‍ത്തപ്പെട്ടവന്റെ രോഷം ആളിപ്പടരട്ടെയെന്നുമുള്ള പരാമര്‍ശങ്ങള്‍ വനവാസി വിഭാഗങ്ങളെ കലാപത്തിന് ആഹ്വാനം ചെയ്യുന്നതായിട്ടാണ് സംശയിക്കുന്നത്. പുന്നപ്ര-വയലാര്‍ സായുധസമരത്തെയും തെലുങ്കാന കര്‍ഷക കലാപത്തെയുമെല്ലാം അഭിവാദ്യം ചെയ്യുന്ന ലഘുലേഖയാണിത്.
ഇതുമായി ബന്ധപ്പെട്ട ലഘുലേഖകളും മറ്റും പോലീസ് -വനംവകുപ്പ് ഉദ്യോഗസ്ഥര്‍ കസ്റ്റഡിയിലെടുത്തിട്ടുണ്ട് എന്നാല്‍ ഇത് സംബന്ധിച്ച് കൂടുതല്‍ വിവരങ്ങള്‍ നല്‍കാന്‍ ഇവരും തയ്യാറായിട്ടില്ല.
വീടുകളിലെത്തിയ സംഘം തങ്ങള്‍ സര്‍ക്കാര്‍ വിരുദ്ധരാണെന്നും സംഘനാപ്രവര്‍ത്തനത്തിന്റെ ഭാഗമായാണ് വീടുകളിലെത്തിയതെന്നും അറിയിച്ചു. വീട്ടുകാരോട് ഭക്ഷണവും അരിയും ചോദിച്ചെങ്കിലും നല്‍കാന്‍ വീട്ടുകാര്‍ തയ്യാറായില്ല. 45 മിനിട്ടോളം മൂന്ന് വീടുകളിലായി ചിലവഴിച്ച ഇവര്‍ ചൂടുവെള്ളം വാങ്ങിക്കുടിച്ചാണ് മടങ്ങിയത്. വീട്ടുകാരോട് മാന്യമായി പെരുമാറിയ സംഘാംഗങ്ങളോട് കൂട്ടത്തില്‍ സുന്ദരിയുണ്ടോ എന്ന് ഒരു വീട്ടിലെ പ്ലസ്‌വണ്‍ വിദ്യാര്‍ത്ഥിനി ചോദിച്ചപ്പോള്‍ താന്‍തന്നെയാണ് സുന്ദരിയെന്ന് സംഘാംഗത്തിലെ ഒരു വനിത മറുപടി നല്‍കി. തമിഴും തെലുങ്കും കലര്‍ന്ന മലയാളമാണ് ഇവര്‍ സംസാരിച്ചതെന്നും വീട്ടുകാര്‍ പോലീസിനോട് പറഞ്ഞു. ആയുധധാരികളായ രണ്ട് സംഘാംഗങ്ങള്‍ വീട്ടുമുറ്റത്ത് കാവല്‍ നിന്നശേഷമാണ് മറ്റുള്ളവര്‍ കുടിവെള്ളം വീട്ടുകാരോട് ആവശ്യപ്പെട്ടത്. വെള്ളമെടുക്കാനകത്തുപോയപ്പോള്‍ സംഘത്തിലെ വനിതകളിലൊരാള്‍ ഇവരെ അനുഗമിച്ചു. മറ്റുള്ളവര്‍ വീടിനുള്ളില്‍ കുടുംബാംഗങ്ങളോട് ആശയവിനിമയം നടത്തുകയും ചെയ്തു. പോലീസ് ഇത് സ്ഥിരീകരിച്ചിട്ടില്ല. തണ്ടര്‍ബോള്‍ട്ടുള്‍പ്പെടുയുള്ള സേനകള്‍ പ്രദേശത്ത് തിരച്ചിലിനൊരുങ്ങുകയാണ്.
    
</TEXT>
</DOC>