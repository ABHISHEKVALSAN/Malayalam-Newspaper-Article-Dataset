<DOC>
<DOCNO>114031984636.utf8</DOCNO>
<TEXT>


           പ്രതിക്കൂട്ടിലാകുന്നത്‌ സഭയും മാനേജ്മെന്റും    

Wednesday 19 March 2014 10:33 pm IST

മൂവാറ്റുപുഴ: പ്രൊഫ.ടി.ജെ. ജോസഫിന്റെ ഭാര്യ സലോമിയുടെ ആത്മഹത്യ സഭാ നേതൃത്വത്തെയും കോളേജ്‌ മാനേജ്മെന്റിനേയും പ്രതികൂട്ടിലാക്കുന്നു. പിരിച്ചുവിട്ടതിനെ സംബന്ധിച്ച്‌ പ്രൊഫസര്‍ തിരുവനന്തപുരം ട്രൈബ്യൂണിലില്‍ നല്‍കിയ കേസ്‌ നിലനില്‍ക്കെയാണ്‌ 2014 മാര്‍ച്ച്‌ 31-ന്‌ വിരമിക്കേണ്ടിയിരുന്നത്‌. കഴിഞ്ഞ ഫെബ്രുവരി ആദ്യവാരം ടി.ജെ. ജോസഫും സഹോദരി ഭര്‍ത്താവ്‌ ജോയിയും ചേര്‍ന്ന്‌ രൂപതാ ബിഷപ്പുമായി ചര്‍ച്ച നടത്തിയിരുന്നു. മതനിന്ദക്കേസില്‍ നിന്ന്‌ കഴിഞ്ഞ വര്‍ഷം തൊടുപുഴ സിജെഎം കോടതി തന്നെ ഒഴിവാക്കിയ വിവരവും കോളേജില്‍ തിരിച്ചെടുക്കണമെന്നും അഭ്യര്‍ത്ഥിച്ച്‌ തന്റെ സാമ്പത്തിക അവസ്ഥ ബിഷപ്പിനെ ബോധ്യപ്പെടുത്തുകയും ചെയ്തിരുന്നു. ഇതിന്റെ അടിസ്ഥാനത്തില്‍ കോളേജ്‌ മാനേജ്മെന്റുമായി ചര്‍ച്ച ചെയ്ത്‌ പ്രൊഫസറുടെ കാര്യത്തില്‍ തീരുമാനമെടുക്കാമെന്നും ബിഷപ്പ്‌ വാക്ക്‌ കൊടുക്കുകയും ചെയ്തിരുന്നു. 
ഇതിന്റെ അടിസ്ഥാനത്തില്‍ മാനേജ്മെന്റുമായി സംസാരിച്ച ബിഷപ്പ്‌ മാര്‍ച്ച്‌ 28-ന്‌ തിരിച്ചെടുക്കാമെന്നും മാര്‍ച്ച്‌ 31ഓടു കൂടി വിരമിക്കുമ്പോള്‍ ആനുകൂല്യം ലഭിക്കുമെന്നും തിരിച്ചെടുക്കുമ്പോള്‍ ക്ലാസുകളില്‍ പഠിപ്പിക്കുന്നതിന്‌ അനുവാദം തരില്ലെന്നും വ്യക്തമാക്കി. ഇത്‌ സംബന്ധിച്ച്‌ ഉടമ്പടി ഉണ്ടാക്കുവാന്‍ തീരുമാനിക്കുകയും ചെയ്തിരുന്നു. 
എന്നാല്‍ പിന്നീട്‌ ബന്ധപ്പെട്ടപ്പോള്‍ ഉടമ്പടിയുമായി ബന്ധപ്പെട്ടപ്പോള്‍ സഭാനേതൃത്വവും മാനേജ്മെന്റും ഇതില്‍ നിന്ന്‌ പിന്മാറി.മാനേജ്മെന്റ്‌ വക്കീല്‍ ഈ തീരുമാനത്തെ എതിര്‍ത്തു. തിരിച്ചെടുത്താല്‍ സര്‍ക്കാരില്‍ നിന്നുമുള്ള ആനുകൂല്യം ലഭിക്കുകയില്ലെന്നും സഭയും മാനേജ്മെന്റും തന്നെ നല്‍കേണ്ടി വരുമെന്നും ഇത്‌ സഭയ്ക്ക്‌ വന്‍ സാമ്പത്തിക ബാധ്യത ഉണ്ടാക്കുമെന്നും സഭ വക്കീല്‍ ചൂണ്ടികാട്ടിയതോടെയാണ്‌ ഏറെ പ്രതീഷയോടെ ഇരുന്ന തീരുമാനം അട്ടിമറിക്കപ്പെട്ടത്‌. 
കേസു നടത്തി, ജോലിയില്ലാതായി വന്‍ സാമ്പത്തിക ബാധ്യതയിലായിരുന്ന കുടുംബത്തിന്‌ ജോലിയിലേക്കുള്ള തിരികെ പ്രവേശന മോഹം വലിയ ആശ്വാസമായിരുന്നു. എന്നാല്‍ ഇത്‌ നടക്കില്ലെന്ന അറിവ്‌ മാനസിക സമ്മര്‍ദ്ദത്തിന്‌ ചികിത്സ തേടിയിരുന്ന സലോമിയെ ഏറെ സമ്മര്‍ദ്ദത്തിലാക്കിയെന്ന്‌ പറയുന്നു. കോലഞ്ചേരി മെഡിക്കല്‍ കോളേജിലെ സൈക്യാട്രി വിഭാഗത്തിന്റെ ചികിത്സയിലായിരുന്ന സലോമി ബുധനാഴ്ചയും ഡോക്ടറെ കണ്ടിരുന്നു. തിരകെ വീട്ടിലെത്തി ഉച്ചയ്ക്ക്‌ 2.30 മണിയോടെ കുളിമുറിയിലെ കൊളുത്തില്‍ തോര്‍ത്തുമുണ്ടില്‍ തൂങ്ങുകയായിരുന്നു. 
ഐഎഎസ്‌ കോച്ചിംങ്ങിന്‌ പോവുന്ന മകനും ഡല്‍ഹിയില്‍ നഴ്സിങ്‌ പഠനം തുടരുന്ന മകളുമടങ്ങുന്ന കുടുംബം വന്‍ സാമ്പത്തിക കഷ്ടതകളാണ്‌ അനുഭവിച്ച്‌ വന്നിരുന്നത്‌. സഭയുടെ കടുംപിടുത്തമാണ്‌ തന്റേതല്ലാത്ത കാരണത്താല്‍ ജോലി നഷ്ടപ്പെട്ട ജോസഫിനെയും കുടുംബത്തെയും ദുരിതത്തിലാഴ്ത്തിയതെന്ന്‌ ആരോപണമുണ്ട്‌. ചോദ്യ പേപ്പറിലൂടെ ജോസഫ്‌ മത നിന്ദ നടത്തിയിട്ടില്ലെന്ന്‌ കണ്ടെത്തിയ കോടതി ഇദ്ദേഹത്തിനെ കുറ്റ വിമുക്തനാക്കിയെങ്കിലും കോളേജ്‌ മാനേജ്മെന്റും സഭനേതൃത്വവും ഇദ്ദേഹത്തിനെതിരെ മുഖം തിരിക്കുകയായിരുന്നു. 
രണ്ട്‌ രൂപ റേഷനരി വാങ്ങി ഒരു നേരം ഭക്ഷണം കഴിക്കേണ്ടി വന്നിരുന്ന അവസ്ഥയിലും പതറാതെ നിന്ന ജോസഫിനെ ഭാര്യയുടെ ആത്മഹത്യ തളര്‍ത്തികളഞ്ഞു. മനുഷ്യ സ്നേഹവും സഹനവും വാതോരാതെ പറയുന്ന കത്തോലിക്ക സഭ വിശ്വാസിയായ ജോസഫിനെയും കുടംബത്തെയും ചെയ്യാത്ത തെറ്റിന്റെ പേരില്‍ ശിക്ഷിച്ചതാണ്‌ ഇപ്പോഴത്തെ ദുരന്തത്തിന്‌ കാരണം.
പി.ബി. രമേശ്കുമാര്‍

</TEXT>
</DOC>