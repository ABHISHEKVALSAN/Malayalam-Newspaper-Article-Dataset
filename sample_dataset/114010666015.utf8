<DOC>
<DOCNO>114010666015.utf8</DOCNO>
<TEXT>


           ബംഗ്ലാദേശ് തെരഞ്ഞെടുപ്പ്: അവാമി ലീഗിന് വന്‍ വിജയം    

Monday 6 January 2014 10:56 am IST

ധാക്കാ: ബംഗ്ലാദേശില്‍ പ്രതിഷേധങ്ങള്‍ക്കും ആക്രമണങ്ങള്‍ക്കുമിടയില്‍ നടന്ന തെരഞ്ഞെടുപ്പില്‍ അവാമി ലീഗ് പാര്‍ട്ടിക്ക് വന്‍ വിജയം. തെരഞ്ഞെടുപ്പ് നടന്ന 147 സീറ്റില്‍ 95 സീറ്റും അവാമി ലീഗ് നേടി. അവാമി ലീഗിന്റെ സഖ്യകക്ഷിയായ ജതീയ പാര്‍ട്ടിക്ക് 12 സീറ്റുകള്‍ ലഭിച്ചു. 13 സീറ്റുകള്‍ ചെറുപാര്‍ട്ടികളും സ്വതന്ത്രരും പങ്കു വച്ചു. 

ഗോപാല്‍ഗഞ്ജ്,​ രംഗപൂര്‍ മണ്ഡലങ്ങളില്‍ നിന്ന് ജനവിധി തേടിയ പ്രധാനമന്ത്രി ഷേഖ് ഹസീന രണ്ടിടത്തും വിജയം കണ്ടു. മുന്‍ പ്രധാനമന്ത്രി ഖാലിദ് സിയയുടെ നേതൃത്വത്തിലുള്ള ബംഗ്ലാദേശ് നാഷണലിസ്റ്റ് പാര്‍ട്ടി (ബി.എന്‍.പി)​ തെരഞ്ഞെടുപ്പ് ബഹിഷകരിച്ചതിനാല്‍ 153 മണ്ഡലങ്ങളിലെ സ്ഥാനാര്‍ത്ഥികളെ  എതിരില്ലാതെ തെരഞ്ഞെടുത്തു.  

തെരഞ്ഞെടുപ്പ് ഫലം ഇലക്ഷന്‍ കമ്മിഷന്‍ ഔദ്യോഗികമായി പ്രഖ്യാപിച്ചിട്ടില്ല. നിലവിലെ ഫലങ്ങളനുസരിച്ച് ഹസീനയ്ക്ക് അടുത്ത സര്‍ക്കാര്‍ രൂപീകരിക്കുന്നതിനായി തടസങ്ങളൊന്നും നേരിടേണ്ട ആവശ്യമുണ്ടാകില്ല.
സര്‍ക്കാര്‍ രൂപീകരിക്കാന്‍ വേണ്ടത് വെറും 151 സീറ്റ് മാത്രമാണ്. 

തെരഞ്ഞെടുപ്പുമായി ബന്ധപ്പെട്ട് കഴിഞ്ഞ ദിവസങ്ങളിലായി നടന്ന സംഘര്‍ഷങ്ങളിലും പ്രതിഷേധങ്ങളിലും 21 പേരാണ് കൊല്ലപ്പെട്ടത്.  അക്രമങ്ങള്‍ ഉണ്ടായതിനെ തുടര്‍ന്ന് പോളിംഗ് ശതമാനം കുറവായിരുന്നു. ഭയചകിതരായ ജനങ്ങള്‍ ഭൂരിഭാഗവും വീടുകളില്‍ തന്നെ കഴിച്ചുകൂട്ടി. 

പ്രതിഷേധക്കാര്‍ ബൂത്തുകള്‍ തകര്‍ക്കുകയും ബാലറ്റ് പേപ്പറുകള്‍ അക്രമികള്‍ പിടിച്ചെടുക്കുകയും ചെയ്തതിനെ തുടര്‍ന്ന്  160 കേന്ദ്രങ്ങളില്‍ വോട്ടിംഗ് റദ്ദാക്കിയിട്ടുണ്ട്. ഇരുന്നൂറോളം പോളിംഗ് സ്റ്റേഷനുകള്‍ പ്രതിപക്ഷം തീവച്ചു നശിപ്പിച്ചു. 
    
</TEXT>
</DOC>