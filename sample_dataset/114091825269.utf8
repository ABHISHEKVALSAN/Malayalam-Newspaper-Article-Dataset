<DOC>
<DOCNO>114091825269.utf8</DOCNO>
<TEXT>


            സെന്റ് തോമസ് കോളേജിന് സ്ഥലം  പതിച്ചു നല്‍കിയതിനെതിരെ ഹര്‍ജി    

Thursday 18 September 2014 10:48 pm IST

        തൃശൂര്‍: തൃശൂര്‍ സെന്റ് തോമസ് കോളേജിന്റെ കോടികളുടെ പാട്ടക്കുടിശിക എഴുതിത്തളളിയെന്നും സെന്റിന് നൂറു രൂപയ്ക്ക് ഭൂമി പതിച്ച് നല്‍കി സര്‍ക്കാരിന് നഷ്ടമുണ്ടാക്കിയെന്നും അഴിമതിയുണ്ടെന്നും കാണിച്ചുള്ള പരാതിയില്‍ മുഖ്യമന്ത്രിയും മന്ത്രിമാര്‍ക്കുമെതിരെ വിജിലന്‍സില്‍ ഹര്‍ജി. കേസ് ഈ മാസം 22ന് പരിഗണിക്കാന്‍മാറ്റി വെച്ചു.

മുഖ്യമന്ത്രി ഉമ്മന്‍ചാണ്ടിയെ ഒന്നാം പ്രതിയാക്കിയാണ് ഹര്‍ജി ഫയല്‍ ചെയ്തിരിക്കുന്നത്. മന്ത്രിമാരായ കെ.എം. മാണി, അടൂര്‍പ്രകാശ് എന്നിവര്‍ രണ്ടും മൂന്നും പ്രതികളാണ്.
ചീഫ് സെക്രട്ടറി (ഫിനാന്‍സ് ) വി. സോമസുന്ദരന്‍, മുന്‍ റവന്യു സെക്രട്ടറി നിവേദിത പി.ഹരന്‍, റവന്യു പ്രിന്‍സിപ്പല്‍ സെക്രട്ടറി ഇ.കെ.മാജി, തൃശൂര്‍ മുന്‍ ജില്ലാ കളക്ടര്‍ പി.എം.ഫ്രാന്‍സീസ്, ഇപ്പോഴത്തെ കളക്ടര്‍ എം.എസ്.ജയ, മുന്‍ ലാന്റ് റവന്യു കമ്മിഷണര്‍ കെ.വി.സജന്‍, മുന്‍ തൃശൂര്‍ തഹസില്‍ദാര്‍ പോള്‍സണ്‍, മുന്‍ ചെമ്പൂക്കാവ് വില്ലേജ് ഓഫീസര്‍ സണ്ണി ഡേവീസ്, കോളേജ് മാനേജര്‍ റാഫേല്‍ തട്ടില്‍ എന്നിവര്‍ നാല് മുതല്‍ 12 വരെയുള്ള പ്രതികള്‍.
ഹിന്ദു ഐക്യവേദി ജില്ലാ സെക്രട്ടറി കെ.കേശവദാസാണ് ഹര്‍ജിനല്‍കിയത്.

സര്‍ക്കാരിന് ലഭിക്കേണ്ട ഒന്‍പതര കോടിയിലേറെ രൂപ പാട്ടക്കുടിശിക എഴുതി തള്ളി, സര്‍ക്കാര്‍ നിശ്ചയിച്ച അടിസ്ഥാന ഭൂവില പ്രകാരം 29,37,30,000 രൂപ വിലമതിക്കുന്ന, നഗരത്തിന് നടുവിലുള്ള 1.19 ഏക്കര്‍ ഭൂമി പതിച്ചു നല്‍കിയതിലൂടെ 38,92,10,101 രൂപയുടെ നഷ്ടവും അധികാര ദുര്‍വിനിയോഗവും നടത്തിയെന്നാണ് ഹര്‍ജിയില്‍ ആരോപിച്ചിരിക്കുന്നത്.
അക്കൗണ്ടന്റ് ജനറലിന്റെ റിപ്പോര്‍ട്ടും വിജിലന്‍സ് കോടതിയിലും ലോകായുക്തയിലും ഹൈകോടതിയിലും ഉള്ള കേസുകളും പാട്ടക്കുടിശിക എഴുതി തള്ളുന്നത് സുപ്രീംകോടതി പുറപ്പെടുവിച്ച മാനദണ്ഡങ്ങള്‍ക്ക് വിരുദ്ധമാകുമെന്ന ലാന്റ് റവന്യു കമ്മിഷണറുടെ റിപ്പോര്‍ട്ടും നിലനില്‍ക്കെയാണ് ഭൂമി പതിച്ചു നല്‍കിയതെന്ന് ഹര്‍ജിയില്‍ പറയുന്നു.
ചട്ടങ്ങള്‍ മറി കടന്ന് സര്‍ക്കാര്‍ ഭൂമി കോടികള്‍ എഴുതി തള്ളി ക്രൈസ്തവ സഭയ്ക്ക് പതിച്ച് നല്‍കാനുള്ള നീക്കം ജന്മഭൂമിയാണ് പുറത്ത് കൊണ്ടു വന്നത്.
    
</TEXT>
</DOC>