<DOC>
<DOCNO>114050897844.utf8</DOCNO>
<TEXT>


           വാരാണസിയില്‍ ബിജെപി പ്രതിഷേധ ധര്‍ണ്ണ നടത്തി     

Thursday 8 May 2014 4:21 pm IST

വാരാണസി: ബിജെപിയുടെ പ്രധാനമന്ത്രി സ്ഥാനാര്‍ത്ഥി നരേന്ദ്രമോദിയുടെ റാലിയും ഗംഗാ ആരതിയും നടത്താന്‍ ജില്ലാ ഭരണകൂടം അനുമതി നിഷേധിയില്‍ പ്രതിഷേധിച്ച് വാരാണസിയില്‍ ബിജെപി ധര്‍ണ്ണ നടത്തി. സുരക്ഷാകാരണങ്ങള്‍ മുന്‍‌നിര്‍ത്തിയാണ് റാലിക്ക് അനുമതി നിഷേധിച്ചതെന്നാണ് തെരഞ്ഞെടുപ്പ് കമ്മിഷന്റെ വിശദീകരണം. 

എന്നാല്‍ കമ്മിഷന്റെ നടപടി പക്ഷപാതപരമാണെന്നും തെരഞ്ഞെടുപ്പ് നിഷ്‌പക്ഷമല്ലെന്നും നരേന്ദ്രമോദി പറഞ്ഞു. മുതിര്‍ന്ന ബിജെപി നേതാക്കളായ അരുണ്‍ ജയ്‌റ്റ്ലിയുടെയും അമിത് ഷായുടെയും നേതൃത്വത്തില്‍ ബനാറസ് ഹിന്ദു സര്‍വകലാശാലയ്ക്ക് മുന്നിലാണ് ബിജെപി പ്രവര്‍ത്തകര്‍ ധര്‍ണ നടത്തിയത്. റാലിക്ക് അനുമതി നിഷേധിച്ച നടപടിക്ക് പിന്നില്‍ ഗൂഢാലോചനയുണ്ടെന്ന് ബിജെപി പറഞ്ഞു. 

വാരാണസിയിലെ റിട്ടേണീങ് ഓഫീസറെ മാറ്റിയില്ലെങ്കില്‍ സ്വതന്ത്രവും നീതിപൂര്‍വ്വമായ തെരഞ്ഞെടുപ്പ് നടത്താനാകില്ലെന്ന് കാട്ടി ബിജെപി തെരഞ്ഞെടുപ്പ് കമ്മീഷന് കത്തയച്ചു.  മോദി വാരണാസിയില്‍ എത്തുന്നതിന് മുന്നോടിയായി ബിജെപി പ്രവര്‍ത്തകര്‍ ധര്‍ണ്ണ അവസാനിപ്പിക്കുകയായിരുന്നു. ബനിയാ ബാഗിലെ വേദിയില്‍ റാലി നടത്താനും, ഗംഗാ തീരത്ത് പ്രാര്‍ത്ഥന പരിപാടി സംഘടിപ്പിക്കാനും, ജനങ്ങളുമായി സംവാദം നടത്താനുമുള്ള അനുമതി ജില്ലാ ഭരണകൂടം നിഷേധിച്ചതിനെതിരെയാണ് ബിജെപിയുടെ പ്രതിഷേധം. 

റാലി നടത്താന്‍ ബനിയാബാഗിന് പകരം മറ്റൊരു വേദി നല്‍കാമെന്ന് തെരഞ്ഞെടുപ്പ് കമ്മീഷന്‍ അറിയിച്ചെങ്കിലും അത് ബിജെപി നിരാകരിച്ചിരുന്നു. തെരഞ്ഞെടുപ്പ് കമ്മീഷന്റെ നടപടിക്കെതിരെ അതി രൂക്ഷമായ വിമര്‍ശനമാണ് അസംഗഢിലെ തെരഞ്ഞെടുപ്പ് റാലിക്കിടെ മോദി ഉന്നയിച്ചത്.  വാരണാസിയില്‍ മോദിയുടെ റാലിക്ക് അനുമതി നിഷേധിച്ചതില്‍ പ്രതിഷേധിച്ച് ദില്ലിയിലും ബിജെപി നേതാക്കള്‍ ധര്‍ണ്ണ നടത്തി. രവി ശങ്കര്‍ പ്രസാദ്, ഡോ. ഹര്‍ഷ വര്‍ദ്ധന്‍ എന്നിവരുടെ നേതൃത്വത്തിലാണ് ദില്ലിയില്‍ ധര്‍ണ്ണ നടത്തിയത്. അതിനുശേഷം നേതാക്കളുടെ ആഭിമുഖ്യത്തില്‍ മുഖ്യ തെരഞ്ഞെടുപ്പ് കമ്മീഷണര്‍ വി എസ് സമ്പത്തിനെ കണ്ട് പരാതി നല്‍കുകുയും ചെയ്തു.  
    
</TEXT>
</DOC>