<DOC>
<DOCNO>114062309876.utf8</DOCNO>
<TEXT>


           സദ്ദാം ഹുസൈന്‌ വധശിക്ഷ വിധിച്ച ജഡ്ജിയെ കൊന്നു    

Monday 23 June 2014 8:58 pm IST

ബാഗ്ദാദ്‌: കലാപം കത്തിപ്പടരുന്ന ഇറാഖില്‍, മുന്‍ പ്രസിഡന്റ്‌ സദ്ദാം ഹുസൈന്‌ വധശിക്ഷ വിധിച്ച ജഡ്ജി റൗഫ്‌ അബ്ദുള്‍ റഹ്മാനെ സുന്നി ഭീകരര്‍ പിടികൂടി കൊന്നതായി റിപ്പോര്‍ട്ടുകള്‍.എന്നാല്‍ ഇറാഖ്‌ സര്‍ക്കാര്‍ ഇക്കാര്യം ഇതുവരെ സ്ഥിരീകരിച്ചിട്ടില്ല. 
അബ്ദുള്‍ റഹ്മാന്‍ 2006 ലാണ്‌ സദ്ദാം ഹുസൈനെ തൂക്കിക്കൊല്ലാന്‍ വിധിച്ചത്‌. ജഡ്ജിയെ ജൂണ്‍ 16 ന്‌ ഭീകരര്‍ തട്ടിക്കൊണ്ടുപോയിരുന്നു.പതിനെട്ടാം തീയതി ജഡ്ജിയെ വധിച്ചുവെന്നാണ്‌ റിപ്പോര്‍ട്ടുകള്‍.സദ്ദാമിന്റെ വിചാരണ വേളയില്‍ ഇറാഖിലെ സുപ്രീം ക്രിമിനല്‍ ട്രൈബ്യൂണല്‍ തലവനായിരുന്നു റഹ്മാന്‍. 
അതിനിടെ സിറിയയിലേക്കുള്ള പ്രധാന ഇടനാഴിയും തന്ത്രപ്രധാന നഗരവുമായ തല്‍ അഫാറും അവിടുത്തെ വിമാനത്താവളവും സുന്നി ഭീകരര്‍ പിടിച്ചക്കി. ഷിയാകള്‍ക്ക്‌ ഭൂരിപക്ഷമുള്ള നഗരമാണ്‌ തല്‍ അഫാര്‍.കനത്ത യുദ്ധത്തെത്തുടര്‍ന്ന്‌ ഇറാഖി സൈനികര്‍ നഗരം വിട്ടോടി. തല്‍ അഫാറും വിമാനത്താവളവും സുന്നി ഭീകരര്‍ പിടിച്ചെടുത്ത കാര്യം ഇറാഖ്‌ സര്‍ക്കാരും സമ്മതിച്ചു.
സിറിയ, ജോര്‍ദാന്‍ അതിര്‍ത്തിയിലെ രണ്ടു സുപ്രധാന ചെക്ക്‌ പോസ്റ്റുകളും അവര്‍ പിടിച്ചെടുത്തിട്ടുണ്ട്‌.സിറിയന്‍ അതിര്‍ത്തിയിലെ അല്‍ വാലീദ്‌, ജോര്‍ദ്ദാന്‍ അതിര്‍ത്തിയിലെ ടുറൈബില്‍ എന്നി ചെക്ക്‌ പോസ്റ്റുകളാണ്‌ ഭീകരരുടെ നിയന്ത്രണത്തിലായത്‌. പടിഞ്ഞാറേ അതിര്‍ത്തിയുടെ നിയന്തണം ഇറാഖിന്‌ നഷ്ടമായി. 
ഇറാഖില്‍ ആഭ്യന്തരയുദ്ധം കൊടുമ്പിരിക്കൊണ്ടിരിക്കെ അമേരിക്കന്‍ വിദേശകാര്യ സെക്രട്ടറി ജോണ്‍ കെറി ബാഗ്ദാദിലെത്തി. ഇറാഖ്‌ പ്രധാനമന്ത്രി നൂറി അല്‍ മാലിക്കിയുമായും വിവിധ ഷിയ, സുന്നി നേതാക്കളുമായും ചര്‍ച്ചനടത്തുമെന്നാണ്‌ സൂചന. 
ഭീകരര്‍ക്കെതിരായ നടപടികളില്‍ ഇറാഖിന്‌ അമേരിക്ക കൂടുതല്‍ സഹായം നല്‍കുന്നത്‌ സംബന്ധിച്ചും ചര്‍ച്ചനടത്തും.
അതിനിടെ ഭീകരരുടെ പിടിയിലായ 39 ഇന്ത്യക്കാര്‍ സുരക്ഷിതരാണെന്ന്‌ കേന്ദ്ര സര്‍ക്കാര്‍ അറിയിച്ചു. മറ്റ്‌ രാജ്യങ്ങളുമായും ദുരിതാശ്വാസ പ്രവര്‍ത്തകരുമായും റെഡ്‌ ക്രസന്റുമായും സര്‍ക്കാര്‍ നിരന്തരബന്ധം പുലത്തുന്നുണ്ട്‌. അവരെ ഏതുവിധേനയും മോചിപ്പിക്കാനുള്ള ശ്രമങ്ങളും സര്‍ക്കാര്‍ തുടര്‍ന്നുവരികയാണ്‌. ഭീകരരില്‍ നിന്ന്‌ രക്ഷപ്പെട്ട ഹര്‍ജീത്‌ സിംഗ്‌ ഇപ്പോള്‍ കുര്‍ദുകളുടെ കസ്റ്റഡിയില്‍ സുരക്ഷിതമായി ഉണ്ടെന്ന്‌ അധികൃതര്‍ പറഞ്ഞു. തങ്ങളുടെ കസ്റ്റഡിയില്‍ ഉള്ള ഇന്ത്യാക്കാരെ സുന്നി ഭീകരര്‍ ആയുധങ്ങള്‍ കടത്താനും തങ്ങളുടെ താവളങ്ങള്‍ വൃത്തിയാക്കാനും പാചകം ചെയ്യാനും ഉപയോഗിക്കുന്നുണ്ടെന്ന്‌ അവിടെ നിന്ന്‌ രക്ഷപ്പെട്ട ഹര്‍ജിത്‌ സിംഗ്‌ പറഞ്ഞു. ഭീകരര്‍ക്ക്‌ ദേഷ്യം വന്നാല്‍ അവസ്ഥ മോശമാകാം. അവരുടെ അവസ്ഥ ടൈം ബോംബു പോലെയാണ്‌. എപ്പോഴും എന്തും സംഭവിക്കാം,ഹര്‍ജിത്‌ സിംഗ്‌ പറഞ്ഞു. സൈന്യം ആക്രമിക്കുമെന്ന്‌ ഭയന്ന്‌ സുന്നി ഭീകരര്‍ ഇടയ്ക്കിടയ്ക്ക്‌ താവളം മാറ്റുന്നുമുണ്ട്‌. അവര്‍ക്കൊപ്പം ഇന്ത്യക്കാരെയും കൊണ്ടുപോകുന്നുണ്ട്‌. അതിനാല്‍ അവര്‍ എവിടെയാണെന്ന്‌ അറിയാന്‍ കഴിയുന്നില്ല, റെഡ്‌ ക്രസന്റ്‌ പ്രവര്‍ത്തകര്‍ പറഞ്ഞു.
    
</TEXT>
</DOC>