<DOC>
<DOCNO>114060806380.utf8</DOCNO>
<TEXT>


           പുനഃസംഘടന: യുഡിഎഫിലും ഭിന്നത    

Sunday 8 June 2014 10:44 pm IST

തിരുവനന്തപുരം: മന്ത്രിസഭാ പുനഃസംഘടനയെച്ചൊല്ലി യുഡിഎഫില്‍ അഭിപ്രായഭിന്നതയും ആശയക്കുഴപ്പവും തുടരുന്നു. പുനഃസംഘടനയ്ക്ക്‌ അനുമതി തേടി മുഖ്യമന്ത്രി ഉമ്മന്‍ചാണ്ടിയും പുനഃസംഘടനയ്ക്ക്‌ എതിരായ നിലപാട്‌ അറിയിക്കാന്‍ ആഭ്യന്തര മന്ത്രി രമേശ്‌ ചെന്നിത്തലയും ഹൈക്കമാന്‍ഡുമായി ചര്‍ച്ച നടത്തിയതിനു പിന്നാലെ യുഡിഎഫ്‌ നേതാക്കള്‍ പരസ്യപ്രതികരണങ്ങളുമായി രംഗത്തുവന്നു. പുനഃസംഘടനയ്ക്കെതിരാണെന്ന്‌ കെ.മുരളീധരന്‍ പ്രഖ്യാപിച്ചു. മന്ത്രിസഭയല്ല പാര്‍ട്ടിയാണ്‌ പുനഃസംഘടിപ്പിക്കേണ്ടതെന്നാണ്‌ മുരളീധരന്റെ ആവശ്യം.പുനഃസംഘടനയെക്കുറിച്ച്‌ തനിക്കറിയില്ലെന്ന നിലപാട്‌ കെപിസിസി പ്രസിഡന്റ്‌ വി.എം.സുധീരന്‍ സ്വീകരിച്ചത്‌ ആശയക്കുഴപ്പം രൂക്ഷമാക്കിയിട്ടുണ്ട്‌.
കേരളാകോണ്‍ഗ്രസ്‌ നേതാക്കളായാ കെ.എം. മാണിയും പി.സി.ജോര്‍ജ്ജും പുനഃസംഘടനയെക്കുറിച്ച്‌ വ്യത്യസ്ഥ അഭിപ്രായങ്ങളുമായി രംഗത്തുവന്നു. പുനഃസംഘടന മുഖ്യമന്ത്രിയുടെ അധികാരപരിധിയില്‍ വരുന്നതാണെന്നായിരുന്നു മാണിയുടെ നിലപാട്‌. പുനഃസംഘടന ജനങ്ങളെ അവഹേളിക്കുന്നതിനു തുല്യമാണെന്ന്‌ പി.സി.ജോര്‍ജ്ജുംപറഞ്ഞു.
പുനഃസംഘടനയോടുള്ള ഐ ഗ്രൂപ്പിന്റെ ശക്തമായ എതിര്‍പ്പ്‌ ചെന്നിത്തല ഹൈക്കമാന്‍ഡിനെ ധരിപ്പിച്ചിരുന്നു. 2015ല്‍ തദ്ദേശ തെരഞ്ഞെടുപ്പ്‌ നടക്കാനിരിക്കെ മന്ത്രിമാരെ മാറ്റുന്നത്‌ ഗുണം ചെയ്യില്ല. മോശം പ്രകടനത്തിന്റെ പേരില്‍ ചില മന്ത്രിമാരെ മാറ്റുമെന്ന പ്രചാരണത്തിലുള്ള എതിര്‍പ്പും ചെന്നിത്തല നേതൃത്വത്തെ അറിയിച്ചു. യുഡിഎഫ്‌ സര്‍ക്കാരിന്‌ ജനങ്ങള്‍ 'ഗുഡ്‌ സര്‍ട്ടിഫിക്കറ്റ്‌' നല്‍കിയിട്ടുണ്ടെന്നാണ്‌ അദ്ദേഹം പറഞ്ഞത്‌. നല്ല ഭരണമാണെന്ന്‌ ഉമ്മന്‍ചാണ്ടിയും പറയുന്നു. അപ്പോള്‍ തങ്ങളുടെ മന്ത്രിമാരെ മോശം പ്രകടനത്തിന്റെ പേരില്‍ മാറ്റുന്നതിന്‌ ന്യായീകരണമില്ലെന്ന്‌ ഐ ഗ്രൂപ്പ്‌ വാദിക്കുന്നു. വി.എം.സുധീരന്റെ സന്ദര്‍ശനവും ഐ ഗ്രൂപ്പിന്റെ ഈ നിലപാടിന്‌ കരുത്തേകും.
ലോക്സഭാ തിരഞ്ഞെടുപ്പിന്‌ ശേഷം മന്ത്രിസഭയില്‍ മാറ്റമുണ്ടാവുമെന്ന്‌ മുഖ്യമന്ത്രി ഉമ്മന്‍ചാണ്ടി നേരത്തേ തന്നെ പ്രഖ്യാപിച്ചിരുന്നു. കെ.ബി.ഗണേഷ്‌ കുമാറിന്‌ മന്ത്രിസ്ഥാനം വേണമെന്ന്‌ കേരളാ കോണ്‍ഗ്രസ്ബി ആവശ്യമുന്നയിച്ചതോടെ ഇതു സംബന്ധിച്ച ചര്‍ച്ചകള്‍ സജീവമായി. ഗണേഷിനെ മന്ത്രിയാക്കുന്നതു സംബന്ധിച്ച്‌ ധാരണയുണ്ടായിട്ടില്ലെങ്കിലും മന്ത്രിസഭയില്‍ മാറ്റം വേണമെന്ന അഭിപ്രായം മുഖ്യമന്ത്രിക്കുണ്ട്‌. പുനഃസംഘടന തങ്ങള്‍ക്ക്‌ നഷ്ടക്കച്ചവടമാകും എന്നതിനാല്‍ ഐ ഗ്രൂപ്പ്‌ ഇതിനെ ശക്തിയുക്തം എതിര്‍ക്കുന്നു.
    
</TEXT>
</DOC>