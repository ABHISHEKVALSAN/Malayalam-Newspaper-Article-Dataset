<DOC>
<DOCNO>114040489262.utf8</DOCNO>
<TEXT>


           ഔദ്യോഗിക സംവിധാനങ്ങള്‍ കോണ്‍ഗ്രസ്‌ സര്‍ക്കാര്‍ പ്രചാരണത്തിന്‌ ഉപയോഗിക്കുന്നു    

Friday 4 April 2014 10:30 pm IST

        തിരുവനന്തപുരം: ലോക്സഭാ തെരഞ്ഞെടുപ്പിന്റെ പ്രചാരണത്തിന്‌ കോണ്‍ഗ്രസ്‌ സര്‍ക്കാര്‍ സംവിധാനങ്ങള്‍ ദുരുപയോഗിക്കുന്നു. വോട്ടു പിടിത്തത്തിനും പ്രചാരണത്തിനും സര്‍ക്കാര്‍ സംവിധാനങ്ങള്‍ ഉപയോഗിക്കരുതെന്ന്‌ തെരഞ്ഞെടുപ്പ്‌ കമ്മീഷെ‍ന്‍റ കര്‍ശന നിര്‍ദ്ദേശം അവഗണിച്ചാണിത്‌. 
യുഡിഎഫ്‌ സ്ഥാനാര്‍ത്ഥികള്‍ക്ക്‌ വോട്ട്‌ അഭ്യര്‍ത്ഥിച്ച്‌ കോണ്‍ഗ്രസ്‌ പ്രവര്‍ത്തകര്‍ വീടുകളില്‍ നേരിട്ടെത്തിക്കുന്നത്‌ സംസ്ഥാന സര്‍ക്കാരിന്റെ പബ്ലിക്‌ റിലേഷന്‍സ്‌ ഡിപ്പാര്‍ട്ട്മെന്റ്‌ പ്രസിദ്ധീകരിച്ച ലഘുലേഖകളും കൈപ്പുസ്തകവും. യുഡിഎഫ്‌ സര്‍ക്കാരിന്റെ ആയിരം ദിവസത്തെ നേട്ടങ്ങള്‍ അറിയിച്ചുകൊണ്ട്‌ പ്രസിദ്ധീകരിച്ച 'ആയിരം ദിനങ്ങള്‍ കേരളം ഒന്നാമത്‌' എന്ന ലഘുലേഖയാണ്‌ വ്യാപകമായി വിതരണം ചെയ്തുവരുന്നത്‌. ഈ ലഘുലേഖയ്ക്കൊപ്പം അതാത്‌ മണ്ഡലത്തിലെ യുഡിഎഫ്‌ സ്ഥാനാര്‍ത്ഥിയുടെ അഭ്യര്‍ത്ഥനയും സോണിയയുടെയും മകന്‍ രാഹുലിന്റെയും ചിത്രം പതിപ്പിച്ച കൈപ്പുസ്തകവും നല്‍കുന്നുണ്ട്‌. 
യുഡിഎഫ്‌ സര്‍ക്കാര്‍ ആയിരം ദിനങ്ങള്‍ തികച്ചതിന്റെ ആഘോഷത്തിനായി അന്ന്‌ ഈ ലഘുലേഖ വിതരണം ചെയ്തിരുന്നു. പബ്ലിക്‌ റിലേഷന്‍സ്‌ വകുപ്പ്‌ ഡയറക്ടറുടെ അച്ചടിച്ച ലഘുലേഖകള്‍ 180000 കോപ്പികളാണ്‌ അന്ന്അടിച്ചത്‌. തെരഞ്ഞെടുപ്പാവശ്യത്തിനായി 30 ലക്ഷം കോപ്പികള്‍ വീണ്ടും അച്ചടിച്ചു. തിരുവനന്തപുരത്തെ സ്വകാര്യ പ്രസ്സില്‍ അച്ചടിച്ച ലഘുലേഖകള്‍ പ്രസ്സില്‍ നിന്ന്‌ കോണ്‍ഗ്രസ്സുകാര്‍ ഏറ്റുവാങ്ങി വിവിധ മണ്ഡലങ്ങളില്‍ എത്തിക്കുകയായിരുന്നു. ഭൂരഹിതരില്ലാത്ത കേരളം പദ്ധതി മുതല്‍ പുതിയതായി തുടങ്ങിയ സര്‍ക്കാര്‍ മെഡിക്കല്‍ കോളേജുകളെ കുറിച്ചുവരെ ലഘുലേഖയില്‍ പരാമര്‍ശിക്കുന്നു. മുഖ്യമന്ത്രി ഉമ്മന്‍ചാണ്ടിയുടെ ചിത്രവും റേഷന്‍കടയുടെയും വയലിന്റെയും ചിത്രവും സര്‍ക്കാരിന്റെ വികസന നേട്ടങ്ങള്‍ പ്രതിപാദിക്കുന്ന കൈപ്പുസ്തകവും ഐടി വികസനത്തിന്റെ നേട്ടങ്ങള്‍ പരാമര്‍ശിക്കുന്ന മറ്റൊരു ലഘുലേഖയും ഇത്തരത്തില്‍ കോണ്‍ഗ്രസ്സുകാര്‍ വീടുകളില്‍ എത്തിക്കുന്നുണ്ട്‌. സര്‍ക്കാര്‍ ഖജനാവിലെ പണം ഉപയോഗിച്ച്‌ അച്ചടിച്ച ലഘുലേഖകള്‍ തെരഞ്ഞെടുപ്പ്‌ പ്രചാരണത്തിനുപയോഗിക്കുന്നത്‌ ഗുരുതരമായ തെരഞ്ഞെടുപ്പ്‌ ചട്ടലംഘനമാണ്‌.
മന്ത്രിമാര്‍ തങ്ങളുടെ ഓഫീസിനെ തെരഞ്ഞെടുപ്പു പ്രചാരണത്തിനായി ഉപയോഗിക്കുന്നത്‌. മുഖ്യമന്ത്രി ഉമ്മന്‍ചാണ്ടിയാണ്‌ ഇക്കാര്യത്തില്‍ മുന്നില്‍. രാഷ്ട്രീയപ്രതിയോഗികള്‍ക്കെതിരായ പ്രസ്താവനകള്‍ മുഖ്യമന്ത്രി തന്റെ ഓഫീസ്‌ സംവിധാനം ഉപയോഗിച്ചാണ്‌ പുറത്തിറക്കുന്നതും മാധ്യമങ്ങള്‍ക്ക്‌ നല്‍കുന്നതും. മുഖ്യമന്ത്രിയുടെ ഓഫീസില്‍പ്രസ്‌ സെക്രട്ടറിയും പ്രത്യേക ഓഫീസുമടക്കമുള്ള സംവിധാനമുണ്ട്‌. 
ഈ സംവിധാനത്തിലൂടെ കേരളസര്‍ക്കാരിന്റെ ഔദ്യോഗിക ചിഹ്നം പതിപ്പിച്ച ലെറ്റര്‍പാഡിലൂടെയാണ്‌ മുഖ്യമന്ത്രി തെരഞ്ഞെടുപ്പുമായി ബന്ധപ്പെട്ട പ്രസ്താവനകളും മറ്റും പുറത്തിറക്കുന്നത്‌. കഴിഞ്ഞ ദിവസം നരേന്ദ്രമോദിക്കെതിരായ പ്രസ്താവനയും ഇത്തരത്തില്‍ ഇറക്കി. മുഖ്യമന്ത്രിയുടെ ഔദ്യോഗിക വെബ്സൈറ്റ്‌ വഴിയും പ്രചാരണം നടത്തുന്നു. 
തെരഞ്ഞെടുപ്പുമായി ബന്ധപ്പെട്ട പത്ര കട്ടിംഗുകളും പ്രസംഗങ്ങളുമെല്ലാം വെബ്സൈറ്റില്‍ ചേര്‍ത്തിട്ടുണ്ട്‌. തെരഞ്ഞെടുപ്പ്‌ പെരുമാറ്റ ചട്ടം നിലവില്‍ വന്നുകഴിഞ്ഞാല്‍ സര്‍ക്കാര്‍ സംവിധാനമുപയോഗിച്ച്‌ യാതൊരു തരത്തിലുമുള്ള പ്രചാരണ പരിപാടികള്‍ നടത്തരുതെന്നാണ്‌ ചട്ടം.
ആര്‍. പ്രദീപ്‌

</TEXT>
</DOC>