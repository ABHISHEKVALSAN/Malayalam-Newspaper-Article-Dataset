<DOC>
<DOCNO>114092427380.utf8</DOCNO>
<TEXT>


           തിലകന്‍ പുരസ്‌ക്കാരം ശ്രീകുമാരന്‍ തമ്പിക്ക്    

Wednesday 24 September 2014 1:20 am IST

        ആലപ്പുഴ: തിലകന്‍ ഫൗണ്ടേഷന്റെ ഈ വര്‍ഷത്തെ പുരസ്‌ക്കാരത്തിന് ശ്രീകുമാരന്‍ തമ്പിയെ തെരഞ്ഞെടുത്തതായി ഫൗണ്ടേഷന്‍ ചെയര്‍മാനായ സംവിധായകന്‍ വിനയന്‍ പത്രസമ്മേളനത്തില്‍ അറിയിച്ചു. സിനിമയ്ക്ക് നല്‍കിയ സമഗ്രസംഭാവന മാനിച്ചാണ് ശ്രീകുമാരന്‍ തമ്പിയെ പുരസ്‌ക്കാരത്തിന് തെരഞ്ഞെടുത്തത്. 25,000 രൂപയും പ്രശസ്തി പത്രവും ശില്പവുമടങ്ങുന്ന അവാര്‍ഡ് ഒക്‌ടോബര്‍ 15ന് എറണാകുളം ഇടപ്പള്ളി ചങ്ങമ്പുഴ പാര്‍ക്കില്‍ നടക്കുന്ന തിലകന്‍ അനുസ്മരണ സമ്മേളനത്തില്‍ സമ്മാനിക്കും. തിലകന് ഉചിതമായ സ്മാരകം ആലപ്പുഴയില്‍ ഒരുക്കുമെന്നും ഇതിനാവശ്യമായ പദ്ധതി രൂപരേഖ സംസ്ഥാന സര്‍ക്കാരിന് സമര്‍പ്പിക്കുമെന്നും വിനയന്‍ പറഞ്ഞു.

തന്റെ സിനിമകള്‍ക്കെതിരെ താരരാജാക്കന്മാരുടെ ഫാന്‍സ് അസോസിയേഷനുകള്‍ ഓണ്‍ലൈനിലൂടെ അസഭ്യവര്‍ഷം ചൊരിയുകയാണ്. എന്നാല്‍ മരണം വരെ താരങ്ങളുടെ പിന്നാലെ പോകില്ലെന്നും വിനയന്‍  പറഞ്ഞു. ബെന്നി ആശംസ സംവിധാനം ചെയ്തിട്ടുള്ള ഉത്തര ചെമ്മീന്‍ എന്ന സിനിമ മത്സ്യത്തൊഴിലാളികളെ ആക്ഷേപിക്കാനാണെന്ന ധീവരസഭാ നേതാവ് ദിനകരന്റെ ആരോപണത്തെ വിനയന്‍ വിമര്‍ശിച്ചു. കലയെ കലയായി കാണണമെന്നും മത്സ്യമേഖലയുമായി ബന്ധപ്പെട്ടിറങ്ങിയ ചിത്രങ്ങള്‍ക്കെല്ലാം എതിരെ ഇത്തരത്തില്‍ എതിര്‍പ്പുകളുണ്ടായിട്ടുണ്ടെന്നും അദ്ദേഹം പറഞ്ഞു. ഫൗണ്ടേഷന്‍ മാനേജര്‍ സി. രാധാകൃഷ്ണനും പത്രസമ്മേളനത്തില്‍ പങ്കെടുത്തു.
    
</TEXT>
</DOC>