<DOC>
<DOCNO>114101131835.utf8</DOCNO>
<TEXT>


           ബിവറേജസുകള്‍ വഴി വ്യാജമദ്യം . പിന്നില്‍ ഉന്നത ബന്ധങ്ങള്‍     

Saturday 11 October 2014 8:18 pm IST

        കൊച്ചി: സംസ്ഥാനത്ത് ബീവറേജസ് കോര്‍പ്പറേഷനുകള്‍ വഴി വ്യാജ മദ്യം വ്യാപകമായി വിറ്റഴിക്കുന്നതായി വിവരം. രഹസ്യാന്വേഷണ വിഭാഗം ഇക്കാര്യം നേരത്തെ റിപ്പോര്‍ട്ട് ചെയ്തിരുന്നെങ്കിലും ബന്ധപ്പെട്ടവര്‍ നടപടിയെടുക്കാന്‍ മടിക്കുകയാണ്. കര്‍ണാടക,തമിഴ്‌നാട്, മഹാരാഷ്ട്ര,ഗോവ എന്നിവിടങ്ങളിലെ വമ്പന്‍ സ്പിരിറ്റ് മാഫിയകളാണ് സംസ്ഥാനത്ത് വ്യാജമദ്യം ഒഴുക്കുന്നത്.
നേരത്തെ ബാറുകള്‍ വഴിയായിരുന്നു വ്യാജമദ്യം കൂടുതലും വിറ്റഴിച്ചിരുന്നത്. ബാറുകള്‍ പൂട്ടിയതോടെ ബീവറേജസ് കോര്‍പ്പറേഷനുകള്‍ വഴിയാക്കി. വ്യാജമദ്യം ഒഴുക്ക് വര്‍ദ്ധിച്ചതോടെ സംസ്ഥാനത്ത്  മദ്യദുരന്തം ഉണ്ടാകാനുള്ള സാധ്യതയുണ്ടെന്നും രഹസ്യാന്വേഷണ റിപ്പോര്‍ട്ടില്‍ സൂചന നല്‍കുന്നുണ്ട്.

കുറഞ്ഞ വിലയ്ക്ക് ലഹരികൂടിയ മദ്യം വേണമെന്നുള്ള  സ്ഥിരം മദ്യപാനികളേയും അന്യസംസ്ഥാന തൊഴിലാളികളേയുമാണ്  മാഫിയ ലക്ഷ്യമിടുന്നത്. രാഷ്ട്രീയ ഭരണ നേതൃത്വത്തിലെ വേണ്ടപ്പെട്ടവര്‍ക്കും എക്‌സൈസ് വകുപ്പിലെ ഏമാന്‍മാര്‍ക്കും കൃത്യമായി മാസപ്പടി കൊടുത്താണ് വ്യാജമദ്യ മാഫിയ പ്രവര്‍ത്തിക്കുന്നത്. നിറം ചേര്‍ത്ത വീര്യം കൂടിയ സ്പിരിറ്റാണ് വ്യത്യസ്ത ബ്രാന്റ് നെയിമുകളില്‍ ഇവര്‍ എത്തിക്കുന്നത്. കര്‍ണ്ണാടകയിലും മഹാരാഷ്ട്രയിലുമാണ് ഈ വ്യാജമദ്യം തയ്യാറാക്കുന്നത്.

ബില്‍ നല്‍കാതെയാണ് ബിവറേജസ് കോര്‍പ്പറേഷന്‍ ഔട്ട്‌ലെറ്റുകള്‍ വഴി ഇവ വിറ്റഴിക്കുന്നത്. യഥാര്‍ത്ഥ മദ്യത്തിന്റെ അതേ ബ്രാന്റിലും വ്യാജന്‍ വിപണിയിലെത്തുന്നുണ്ട്. യഥാര്‍ത്ഥ മദ്യം മാറ്റി പകരം വ്യാജനെ കയറ്റുകയാണ് രീതി. യഥാര്‍ത്ഥ മദ്യം പിന്നീട് നികുതി ഒഴിവാക്കി പുറത്തു വില്‍പ്പന നടത്തും.

കുറഞ്ഞവിലക്ക് ലഭിക്കുന്ന വ്യാജനെ ഇങ്ങനെ വില്‍ക്കുന്നതുവഴി ബിവറേജസ് കോര്‍പ്പറേഷന്‍ ജീവനക്കാര്‍ക്കും വന്‍ നേട്ടമാണ് .  കമ്മീഷന് പുറമേയാണ് ലാഭം. കേരളത്തിലെ ഒട്ടുമിക്ക ബിവറേജസ് വില്പനശാലകളിലും ഈ തട്ടിപ്പ് അരങ്ങേറുന്നുണ്ട്. ഇത്തരം വില്‍പ്പനയുടെ മൊത്തം ലാഭം ഓരോ മാസവും കൃത്യമായി വീതം വച്ചെടുക്കുകയും ചെയ്യും. മദ്യത്തിനു പുറമേ ബിയറും ഇത്തരത്തില്‍ വ്യാജമായി എത്തുന്നുണ്ട്. ഒറിജിനലിനെ വെല്ലുന്ന ലേബലും പാക്കിങ്ങുമാണ് ഇവയ്ക്ക്.ബിവറേജസ് ഔട്ട്‌ലെറ്റുകളില്‍ എക്‌സൈസ് സംഘം പരിശോധന നടത്തുകയും സാമ്പിളുകള്‍ ശേഖരിക്കുകയും ചെയ്യാറുണ്ടെങ്കിലും ഇതുവരെ ഒരു കേസില്‍ പോലും ക്രമക്കേട് കണ്ടെത്തിയിട്ടില്ല!!

മന്ത്രിമാരും രാഷ്ട്രീയ നേതാക്കളും എക്‌സൈസ് ഉദ്യോഗസ്ഥരും സഹായിക്കാനുള്ളതിനാല്‍ പിടിവീഴുമെന്ന പേടി മാഫിയക്ക് ഇല്ല.  നേരത്തെ ബാറുകള്‍ വഴിയായിരുന്നു വ്യാജമദ്യം അധികവും വിറ്റഴിച്ചിരുന്നത്. ആദ്യത്തെ ഒന്നോ രണ്ടോ പെഗ് അകത്തു ചെല്ലുന്നതോടെ ലഹരിയിലാകുന്നവര്‍ക്ക് പലപ്പോഴും പിന്നെ നല്‍കുന്നത് വ്യാജനാകും.
    
</TEXT>
</DOC>