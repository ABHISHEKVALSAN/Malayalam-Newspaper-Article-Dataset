<DOC>
<DOCNO>114092126619.utf8</DOCNO>
<TEXT>


           പനച്ചിക്കാട് ദക്ഷിണ മൂകാംബി ക്ഷേത്രത്തില്‍ നവരാത്രി മഹോത്സവം    

Sunday 21 September 2014 11:50 pm IST

        കോട്ടയം: പനച്ചിക്കാട് ദക്ഷിണ മൂകാംബി സരസ്വതി ക്ഷേത്രത്തില്‍ നവരാത്രി മഹോത്സവം 25ന് ആരംഭിക്കും. തന്ത്രി പെരിഞ്ഞേരിമന വാസുദേവന്‍ നമ്പൂതിരിയുടെ മുഖ്യകാര്‍മ്മികത്വത്തില്‍ നവരാത്രി മഹോത്സവ ദിനങ്ങളില്‍ മുറജപം, പുരുഷസൂക്താര്‍ച്ചന, ചക്രാബ്ജപൂജ, പുഷ്പാഭിഷേകം, നിറമാല, സാരസ്വത സൂക്താര്‍ച്ചന തുടങ്ങിയ വിശേഷപൂജകള്‍ നടക്കും.

25ന് രാവിലെ 7.30ന് കലാപരിപാടികളുടെ ഉദ്ഘാടനം ചലച്ചിത്രഅക്കാദമി അംഗം കൃഷ്ണപ്രസാദ് നിര്‍വ്വഹിക്കും. വൈകിട്ട് 6ന് ദേശീയ സംഗീത നൃത്തോത്സവം മന്ത്രി തിരുവഞ്ചൂര്‍ രാധാകൃഷ്ണന്‍ ഉദ്ഘാടനം ചെയ്യും. ഹിന്ദു ഐക്യവേദി സംസ്ഥാന ജനറല്‍സെക്രട്ടറി കുമ്മനം രാജശേഖരന്‍ അനുഗ്രഹപ്രഭാഷണം നടത്തും. ചടങ്ങില്‍ ദക്ഷിണ മൂകാംബി ആസ്ഥാന വിദ്വാന്‍പട്ടം മൃദംഗവിദ്വാന്‍ ചങ്ങനാശേരി ടി.എസ്. സതീഷ്‌കുമാറിനും കച്ഛപി പുരസ്‌കാരം വയലിന്‍ വിദ്വാന്‍ പുതുപ്പള്ളി ദിവാകരനും സമ്മാനിക്കും.

28ന് രാവിലെ 10ന് സാരസ്വതം സ്‌കോളര്‍ഷിപ്പ് വിതരണവും സംഗീത സരസ്വതി പുരസ്‌കാര സമര്‍പ്പണവും മുഖ്യമന്ത്രി ഉമ്മന്‍ചാണ്ടി നിര്‍വ്വഹിക്കും.

ദുര്‍ഗ്ഗാഷ്ടമി ദിവസമായ ഒക്‌ടോബര്‍ ഒന്നിന് ഗ്രന്ഥഘോഷയാത്രയും പൂജവയ്പും നടക്കും. മഹാനവമി ദിവസമായ 2ന് മഹാനവമി ദര്‍ശനവും വിജയദശമി ദിവസമായ 3ന് പുലര്‍ച്ചെ 4മുതല്‍ വിദ്യാരംഭവും നടക്കും.
    
</TEXT>
</DOC>