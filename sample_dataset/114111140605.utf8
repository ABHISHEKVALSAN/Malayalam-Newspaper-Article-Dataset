<DOC>
<DOCNO>114111140605.utf8</DOCNO>
<TEXT>


            അസിസ്റ്റന്റ് നിയമനത്തട്ടിപ്പ് മുന്‍ വിസിയടക്കം ഏഴ് പേര്‍ക്കെതിരെ നടപടിയെടുത്തേക്കും    

Tuesday 11 November 2014 11:15 pm IST

        തിരുവനന്തപുരം: കേരള സര്‍വകലാശാലയിലെ അസിസ്റ്റന്റ് നിയമനത്തട്ടിപ്പ് കേസില്‍ മുന്‍ വിസിയും പിവിസിയുമടക്കം ഏഴ് പേര്‍ക്കെതിരെ നടപടിയെടുക്കാന്‍ സര്‍ക്കാര്‍ തീരുമാനിച്ചു. ഇത് സംബന്ധിച്ച് സര്‍ക്കാര്‍ പ്രോസിക്യൂഷന്‍ നടപടികള്‍ തുടങ്ങി.  പ്രോസിക്യൂഷന്‍ നടപടി തുടങ്ങാമെന്ന് കാണിച്ച് ആഭ്യന്തരവകുപ്പ് സെക്രട്ടറി ഉടന്‍ വിജ്ഞാപനമിറക്കുമെന്നാണ് വിവരം. മുന്‍ വൈസ് ചാന്‍സലര്‍, മുന്‍ പ്രൊ വൈസ് ചാന്‍സലര്‍, മുന്‍ രജിസ്ട്രാര്‍ എന്നിവര്‍ക്കെതിരെ പ്രോസിക്യൂഷന്‍ നടപടിക്ക് തന്റെ അനുമതി ആവശ്യമില്ലെന്ന് ഗവര്‍ണ്ണര്‍ പി. സദാശിവം അറിയിച്ചിരുന്നു. ഇതിന്റെ അടിസ്ഥാനത്തിലാണ് നടപടിയെടുക്കാന്‍ ആഭ്യന്തരവകുപ്പ് തീരുമാനിച്ചത്.

ആഭ്യന്തര വകുപ്പ് ഗവര്‍ണറോട് അനുമതി ചോദിച്ചെങ്കിലും അതിന്റെ ആവശ്യമില്ലെന്നും ഉചിതമായ നടപടി സര്‍ക്കാരിന് തന്നെ സ്വീകരിക്കാമെന്നും നിര്‍ദേശിച്ച് രാജ്ഭവന്‍ ഫയല്‍ മടക്കുകയായിരുന്നു. ഇതോടെ വിജ്ഞാപനമിറക്കാന്‍ ആഭ്യന്തരമന്ത്രി വകുപ്പ് സെക്രട്ടറിക്ക് നിര്‍ദേശം നല്‍കുകയായിരുന്നു.

വിസിയായിരുന്ന എം.കെ. രാമചന്ദ്രന്‍ നായര്‍, പ്രൊ. വിസി വി. ജയപ്രകാശ് എന്നിവര്‍ക്ക് പുറമെ നിയമനത്തിനുള്ള തെരഞ്ഞെടുപ്പ് സമിതിയിലുണ്ടായിരുന്ന സിന്‍ഡിക്കേറ്റംഗങ്ങളായ എ.എ . റഷീദ്, ബി. എസ്. രാജീവ്, കെ.എ. ആന്‍ഡ്രു, എം.പി. റസല്‍ എന്നിവര്‍ക്കെതിരെയും നടപടിയുണ്ടാകും. സര്‍വകലാശാല അസിസ്റ്റന്റ് നിയമനത്തിനായി 40, 000 പേര്‍ പരീക്ഷ എഴുതിയെങ്കിലും ഉത്തരക്കടലാസ് നശിപ്പിച്ചു എന്നും താല്‍പര്യമുളളവരെ ഉള്‍പ്പെടുത്തി റാങ്ക് പട്ടിക തയ്യാറാക്കിയെന്നുമായിരുന്നു കേസ്. ലോകായുക്തയും ഹൈക്കോടതി നിയോഗിച്ച കമ്മീഷനും ക്രമക്കേട് കണ്ടെത്തിയിരുന്നു. ക്രൈംബ്രാഞ്ച് നടത്തിയ അന്വേഷണ റിപ്പോര്‍ട്ടിന്റെ അടിസ്ഥാനത്തിലാണ് ഇപ്പോഴത്തെ പ്രോസിക്യൂഷന്‍ നടപടി.
    
</TEXT>
</DOC>