<DOC>
<DOCNO>114061307464.utf8</DOCNO>
<TEXT>


           കൊള്ളപ്പലിശക്കാരന്‍ പാലക്കുളം ചാക്കോ പിടിയില്‍    

Friday 13 June 2014 3:17 pm IST

കോഴിക്കോട്: ബാലുശേരിയിലെ കൊള്ളപ്പലിശക്കാരന്‍ പാലക്കുളം ചാക്കോ ബംഗളൂരുവില്‍ പിടിയിലായി. താമരശേരി പൊലീസാണ് ചാക്കോയെ അറസ്റ്റു ചെയ്തത്. പണം പലിശയ്ക്ക് നല്‍കിയ മുന്നൂറോളം പേരുടെ ഭൂമി തീറെഴുതി വാങ്ങിയതായി ഇയാള്‍ക്കെതിരെ പരാതി ഉയര്‍ന്നിരുന്നു. 

ഓപ്പറേഷന്‍ കുബേരയുടെ ഭാഗമായി നടപടി ശക്തമായതോടെ ചാക്കോ ഒളിവില്‍ പോവുകയായിരുന്നു. ഭൂമി തട്ടിയെടുത്ത കേസില്‍ ചാക്കോയുടെ മുന്‍കൂര്‍ ജാമ്യം സുപ്രീംകോടതി തള്ളിയിരുന്നു. ചൊവ്വാഴ്ച ചാക്കോയുടെ വീട്ടില്‍ പൊലീസ് പരിശോധന നടത്തുകയും നിരവധി രേഖകള്‍ പിടിച്ചെടുക്കുകയും ചെയ്തിരുന്നു. ഇയാള്‍ക്കെതിരെ പോലീസ് ലുക്ക്ഔട്ട് നോട്ടീസ് പുറപ്പെടുവിച്ചിരുന്നു.

ചാക്കോയുടെ തട്ടിപ്പിന് ഇരയായവര്‍ ചേര്‍ന്ന് വി ഹെല്‍പ് എന്ന പേരില്‍ ആക്ഷന്‍ കൗണ്‍സില്‍ രൂപീകരിച്ചിരുന്നു. മുതലും പലിശയും തിരികെ നല്‍കുന്ന മുറയ്ക്ക് ഭൂമി മടക്കി നല്‍കാമെന്ന കരാറിന്റെ അടിസ്ഥാനത്തിലാണ് ചാക്ക പണം നല്‍കിയിരുന്നത്. എന്നാല്‍ പണം തിരികെ നല്‍കാനെത്തുമ്പോള്‍ ചാക്കോ വാക്കുപാലിച്ചിരുന്നില്ല.  
    
</TEXT>
</DOC>