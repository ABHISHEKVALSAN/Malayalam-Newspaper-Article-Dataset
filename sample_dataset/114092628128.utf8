<DOC>
<DOCNO>114092628128.utf8</DOCNO>
<TEXT>


           സാമ്പത്തിക പ്രതിസന്ധി; ജനങ്ങളെ ഞെക്കിപ്പിഴിയാനും കലക്ടര്‍മാര്‍ക്ക് നിര്‍ദ്ദേശം    

Friday 26 September 2014 8:18 pm IST

        തൃശൂര്‍: സംസ്ഥാന സര്‍ക്കാരിന്റെ സാമ്പത്തിക പ്രതിസന്ധി തരണം ചെയ്യാന്‍ ജനങ്ങളെ ഞെക്കിപ്പിഴിയാന്‍ കലക്ടര്‍മാര്‍ക്ക് നിര്‍ദ്ദേശം. ഇതിന് മേല്‍നോട്ടം വഹിക്കാന്‍ ഒരോ ജില്ലയിലും മന്ത്രിമാര്‍ക്കും നിര്‍ദ്ദേശം നല്‍കിയിട്ടുണ്ട്.

ഒക്ടോബര്‍ ഒന്നു മുതല്‍ 2015 മാര്‍ച്ച് 31വരെയാണ് ഊര്‍ജ്ജിത പിരിവ് നടത്താന്‍ തീരുമാനിച്ചിരിക്കുന്നത്. എന്നാല്‍ വമ്പന്‍ കുടിശികക്കാരെ പിരിവ് യജ്ഞത്തിലും തൊടാന്‍ സാധ്യതയില്ലെന്നാണ് അറിയുന്നത്. റവന്യു റിക്കവറി നടപടികള്‍ക്ക് മേലുള്ള സ്റ്റേ ഒഴിവാക്കുന്നതിന് എല്ലാ ജില്ലാ കലക്ടര്‍മാര്‍ക്കും അഡ്വക്കേറ്റ് ജനറലുമായി ബന്ധപ്പെട്ട് പ്രത്യേക ഊര്‍ജ്ജിത യജ്ഞം സംഘടിപ്പിക്കണമെന്ന കര്‍ശന നിര്‍ദ്ദേശവും നല്‍കിയിട്ടുണ്ട്. കൂടാതെ മറ്റൊരു പ്രധാന നിര്‍ദ്ദേശം റവന്യു റിക്കവറിയിലെ കലക്ടര്‍മാരുടെ പ്രകടനം സംബന്ധിച്ചാണ്. ഏറ്റവും കുടുതല്‍ റവന്യു റിക്കവറി നടത്തുന്ന കലക്ടര്‍മാര്‍ക്ക് അവരുടെ വാര്‍ഷിക പ്രവര്‍ത്തനത്തിന്റെ മികവായി ഇതിനെ കണക്കുകൂട്ടുമെന്നും ഉത്തരവില്‍ ചൂണ്ടിക്കാട്ടിയിട്ടുണ്ട്.

കഴിഞ്ഞദിവസമാണ് 412/14 എന്ന ഓര്‍ഡര്‍ നമ്പര്‍ പ്രകാരം 9880 ഫയല്‍ നമ്പറില്‍ റവന്യു വകുപ്പ് ഉത്തരവ് ഇറക്കിയിരിക്കുന്നത്. ഒരോ ജില്ലകളിലും കെട്ടിടനികുതിയിനത്തിലും മറ്റ് നികുതിയിനത്തിലും കോടിക്കണക്കിന് രൂപയാണ് പിരിഞ്ഞ് കിട്ടാനുള്ളത്. ഇത് ഇത്തവണയും പിരിച്ചെടുക്കാന്‍ സാധ്യതയില്ലെന്നും അറിയുന്നു. പലരും ഉന്നത നേതാക്കളെ ഇടപെടുവിച്ചാണ് റവന്യു റിക്കവറിയില്‍ നിന്ന് ഒഴിവായി നില്‍ക്കുന്നത്. അത് കൊണ്ട് തന്നെ ഇപ്പോഴുള്ള തീരുമാനത്തില്‍  കുടുതല്‍ ഭാരം ചുമക്കേണ്ടി വരിക സാധാരണക്കാരാണെന്നും ചൂണ്ടിക്കാണിക്കപ്പെടുന്നു.

യജ്ഞത്തിന്  ഭൂരിഭാഗവും അതാത് ജില്ലകളിലെ മന്ത്രിമാര്‍ക്കാണ് മേല്‍നോട്ട ചുമതല നല്‍കിയിരിക്കുന്നത്. അതുകൊണ്ട് തന്നെ വന്‍ കുടിശികക്കാര്‍ രക്ഷപ്പെട്ടേക്കും. പലരും മന്ത്രിമാരെ കൊണ്ട് ശുപാര്‍ശ ചെയ്തിട്ടാണ് കാലങ്ങളായി റവന്യു റിക്കവറി നീട്ടിക്കൊണ്ട് പോയത്. അതുകൊണ്ട് തന്നെ അതാത് ജില്ലകളിലെ മന്ത്രിമാര്‍ക്ക് ചുമതല നല്‍കിയത് വമ്പന്‍മാരെ സംരക്ഷിക്കാനാണെന്നും അറിയുന്നു.

മന്ത്രിമാരായ വി.എസ്.ശിവകുമാര്‍(തിരുവനന്തപുരം), ഷിബു ബേബിജോണ്‍(കൊല്ലം), അടൂര്‍ പ്രകാശ്(പത്തനംത്തിട്ട), രമേശ് ചെന്നിത്തല,(ആലപ്പുഴ), കെ.എം.മാണി (കോട്ടയം), പി.ജെ.ജോസഫ്(ഇടുക്കി), കെ.ബാബു(എറണാകുളം), സി.എന്‍.ജയദേവന്‍(തൃശൂര്‍),എ.പി.അനില്‍കുമാര്‍(പാലക്കാട്),പി.കെ.കുഞ്ഞാലിക്കുട്ടി(മലപ്പുറം), എം.കെ.മൂനീര്‍(കോഴിക്കോട്), പി.കെ.വിജയലക്ഷ്മി(വയനാട്), കെ.സി.ജോസഫ്(കണ്ണൂര്‍), കെ.പി.മോഹനന്‍(കാസര്‍കോഡ്) എന്നിവര്‍ക്കാണ് ജില്ലാതല ചുമതല നല്‍കിയിരിക്കുന്നത്.
    
</TEXT>
</DOC>