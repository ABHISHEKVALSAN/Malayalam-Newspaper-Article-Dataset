<DOC>
<DOCNO>114041491744.utf8</DOCNO>
<TEXT>


           മന്‍മോഹന്‍സിംഗിനെ മന്ത്രിമാര്‍ അനുസരിച്ചില്ലെന്ന്‌ മുന്‍ കല്‍ക്കരി സെക്രട്ടറി    

Monday 14 April 2014 9:13 pm IST

ന്യൂദല്‍ഹി: പ്രധാനമന്ത്രിയുടെ മുന്‍മാധ്യമ ഉപദേശകയിരുന്ന സഞ്ജയ്‌ ബാരുവിനു പിന്നാലെ മുന്‍ കല്‍ക്കരി സെക്രട്ടറി പി.സി പരേഖും യുപിഎ സര്‍ക്കാരിലെ നാണംകെട്ട അന്തര്‍നാടകങ്ങള്‍ സ്വന്തം പുസ്തകത്തിലൂടെ പുറത്തെത്തിച്ചു. പ്രധാനമന്ത്രിയെ മന്ത്രിമാര്‍ അനുസരി ക്കാറില്ലായിരുന്നെന്നും സര്‍ക്കാരിലേയും പാര്‍ട്ടിയിലേയും നിക്ഷിപ്ത താല്‍പ്പര്യക്കാരെ തടയാന്‍ പ്രധാനമന്ത്രിക്ക്‌ സാധിച്ചില്ലെന്നും പി.സി പരേഖിന്റെ ക്രൂസേഡര്‍ ഓര്‍ കോണ്‍സ്പിരേറ്റര്‍? കോള്‍ഗേറ്റ്‌ ആന്റ്‌ അദര്‍ ട്രൂത്ത്സ്‌ എന്ന പുസ്തകത്തില്‍ വ്യക്തമാക്കുന്നു. മുന്‍ സിഎജി വിനോദ്‌റായി, മുന്‍ കാബിനറ്റ്‌ സെക്രട്ടറി റ്റിഎസ്‌ആര്‍ സുബ്രഹ്മണ്യന്‍, ജസ്റ്റിസ്‌ ജി.എസ്‌ സിങ്ങ്‌വി എന്നിവര്‍ പങ്കെടുത്ത ചടങ്ങില്‍ ദല്‍ഹിയില്‍ പുറത്തിറങ്ങിയ പുസ്തകം കേന്ദ്രസര്‍ക്കാരിനും കോണ്‍ഗ്രസിനും കനത്ത ആഘാതമായി. 
കല്‍ക്കരി അഴിമതിക്ക്‌ കാരണമായത്‌ സ്ഥാപിത താല്‍പ്പര്യക്കാരായവരുടെ പ്രവൃത്തികള്‍ തടയുന്നതില്‍ പ്രധാനമന്ത്രിക്ക്‌ സംഭവിച്ച പരാജയത്തിന്റെ ഫലമായാണെന്ന്‌ പുസ്തകത്തില്‍ പി.സി പരേഖ്‌ പറയുന്നു. കല്‍ക്കരിപ്പാടം ലേലം ചെയ്യുന്ന നടപടിക്രമങ്ങള്‍ അട്ടിമറിക്കുന്നതിനുള്ള സഹപ്രവര്‍ത്തകരുടെ നീക്കം തടയുന്നതില്‍ പ്രധാനമന്ത്രിക്ക്‌ വീഴ്ച പറ്റി. പ്രധാനമന്ത്രിയുടെ ഓഫീസിനുണ്ടായിരുന്നത്‌ വളരെ പരിമിതമായ രാഷ്ട്രീയ അധികാരം മാത്രമായിരുന്നു. രാഷ്ട്രീയക്കാര്‍ക്ക്‌ വേണ്ടി ജോലി ചെയ്യേണ്ടിവന്ന അവസ്ഥ ഉദ്യോഗസ്ഥര്‍ക്ക്‌ യുപിഎ സര്‍ക്കാരിന്റെ കാലത്തുണ്ടായി. ചെയ്ത സേവനങ്ങള്‍ക്ക്‌ പ്രത്യുപകാരമായി തനിക്കു ലഭിച്ചത്‌ സിബിഐ അന്വേഷണമാണ്‌, കല്‍ക്കരി കേസിലെ പ്രതികൂടിയായ പി.സി പരേഖ്‌ പറയുന്നു. 
പ്രധാനമന്ത്രി മന്‍മോഹന്‍സിങ്ങിനേക്കാള്‍ മുതിര്‍ന്നവരാണ്‌ തങ്ങളെന്ന ധാരണയിലാണ്‌ പ്രണബ്‌ കുമാര്‍ മുഖര്‍ജിയും അര്‍ജ്ജുന്‍സിങ്ങും പ്രവര്‍ത്തിച്ചത്‌. ദേശീയ സുരക്ഷാ ഉപദേഷ്ടാവായിരുന്ന എം.കെ നാരായണന്‌ കോണ്‍ഗ്രസ്‌ അദ്ധ്യക്ഷ സോണിയാഗാന്ധിയോട്‌ മാത്രമായിരുന്നു കടപ്പാട്‌. 2005 ആഗസ്ത്‌ 17ന്‌ തന്റെ വിരമിക്കലുമായി ബന്ധപ്പെട്ട്‌ പ്രധാനമന്ത്രിയുമായി നടത്തിയ കൂടിക്കാഴ്ചയില്‍ എംപിമാരുടെ ഭാഗത്തുനിന്നും നേരിടേണ്ടിവരുന്ന അപമാനകരമായ പെരുമാറ്റത്തെപ്പറ്റി പ്രധാനമന്ത്രിയോട്‌ പരാതിപ്പെട്ടപ്പോള്‍ അത്തരം പെരുമാറ്റങ്ങള്‍ താനും ദിവസവും അനുഭവിക്കാറുണ്ടെന്ന മറുപടിയാണ്‌ പ്രധാനമന്ത്രി നല്‍കിയത്‌. രാജ്യതാല്‍പ്പര്യം മുന്‍നിര്‍ത്തി മാത്രമാണ്‌ താന്‍ രാജിവയ്ക്കാത്തതെന്ന മറുപടിയായിരുന്നു പ്രധാനമന്ത്രി നല്‍കിയത്‌. രാഷ്ട്രീയമായി വളരെക്കുറച്ച്‌ അധികാരങ്ങള്‍ മാത്രമായിരുന്നു മന്‍മോഹന്‍സിങ്ങിനുണ്ടായിരുന്നതെന്നും പി.സി പരേഖ്‌ പുസ്തകത്തില്‍ വ്യക്തമാക്കുന്നു. 
സഞ്ജയ്‌ ബാരുവിനു പിന്നാലെ പി.സി പരേഖിന്റെ പുസ്തകം കൂടി പുറത്തിറങ്ങിയതോടെ അഴിമതികള്‍ക്കെല്ലാം നേതൃത്വം വഹിച്ചത്‌ കോണ്‍ഗ്രസ്‌ നേതൃത്വമായിരുന്നെന്ന വിവരങ്ങളാണ്‌ പുറത്തായിരിക്കുന്നത്‌. എന്നാല്‍ പി.സി പരേഖിന്റെ പുസ്തകത്തില്‍ പറയുന്നതെല്ലാം പച്ചക്കള്ളങ്ങളാണെന്നും നരേന്ദ്രമോദിയുടെ പണം ഇതിന്റെയെല്ലാം പിന്നിലുണ്ടെന്നുമുള്ള പ്രതികരണവുമായി കോണ്‍ഗ്രസും രംഗത്തെത്തിയിട്ടുണ്ട്‌. 
എസ്‌. സന്ദീപ്‌

</TEXT>
</DOC>