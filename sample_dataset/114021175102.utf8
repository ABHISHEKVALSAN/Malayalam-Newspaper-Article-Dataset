<DOC>
<DOCNO>114021175102.utf8</DOCNO>
<TEXT>


           കോണ്‍ഗ്രസ്‌ ഓഫീസില്‍ യുവതിയുടെ കൊല: ദുരൂഹതയുണ്ടെന്ന്‌ സഹോദരന്‍     

Tuesday 11 February 2014 9:27 pm IST

        നിലമ്പൂര്‍: കോണ്‍ഗ്രസ്സ്‌ ഓഫീസില്‍ യുവതി കൊല്ലപ്പെട്ട സംഭവത്തില്‍ ദുരൂഹതയുണ്ടെന്നും സംഭവത്തെക്കുറിച്ച്‌ ഉന്നതതല അന്വേഷണം വേണമെന്നും യുവതിയുടെ സഹോദരന്‍. മുമ്പ്‌ രണ്ടു തവണ യുവതിയെ വാഹനം ഇടിച്ച്‌ കൊല്ലാന്‍ ശ്രമം നടന്നതായും സഹോദരന്‍ ഭാസ്ക്കരന്‍ മാധ്യമങ്ങളോട്‌ പ്രതികരിച്ചു. ഇപ്പോള്‍ അറസ്റ്റിലായ ബിജു നായര്‍ക്ക്‌ മാത്രമല്ല ചില ഉന്നതര്‍ക്കും കൊലപാതകത്തില്‍ പങ്കുളളതായി സംശയിക്കുന്നുണ്ട്‌. മറ്റാര്‍ക്കോ വേണ്ടി ബിജു കുറ്റം ഏറ്റെടുത്തതാവാമെന്നും ഭാസ്ക്കരന്‍ പറയുന്നു. 
കോണ്‍ഗ്രസ്സ്‌ നിലമ്പൂര്‍ ബ്ലോക്ക്‌ കമ്മിറ്റി ഓഫീസിലെ ജീവനക്കാരി കോവിലകത്തുമുറി ചിറക്കല്‍ രാധ(49)ആണ്‌ കോണ്‍ഗ്രസ്സ്‌ ഓഫീസില്‍ വെച്ച്‌ മൃഗീയമായി കൊലചെയ്യപ്പെട്ടത്‌. കൊലപാതകവുമായി ബന്ധപ്പെട്ട്‌ മന്ത്രി ആര്യാടന്‍ മുഹമ്മദിന്റെ പേഴ്സണല്‍ സ്റ്റാഫ്‌ അംഗവും ബ്ലോക്ക്‌ കമ്മിറ്റി ഓഫീസ്‌ സെക്രട്ടറിയുമായ നിലമ്പൂര്‍ എല്‍.ഐ.സി റോഡ്‌ ബിജിന നിവാസില്‍ ബിജു നായര്‍(38), ബിജുവിന്റെ സുഹൃത്ത്‌ ചുള്ളിയോട്‌ ഉണ്ണിക്കുളം കുന്നശേരി ഷംസുദീന്‍ (29) എന്നിവരെ പോലീസ്‌ കഴിഞ്ഞ ദിവസം അറസ്റ്റ്‌ ചെയ്തിരുന്നു. 
ഇക്കഴിഞ്ഞ ബുധനാഴ്ച രാവിലെയാണ്‌ രാധ വീട്ടില്‍ നിന്നും കോണ്‍ഗ്രസ്‌ നിലമ്പൂര്‍ ബ്ലോക്ക്‌ കമ്മിറ്റി ഓഫീസിലേക്ക്‌ തൂപ്പ്‌ ജോലിക്ക്‌ പോയത്‌. ഓഫീസില്‍ എത്തി ജോലി ചെയ്ത രാധയെ പിന്നീട്‌ ആരും കണ്ടിട്ടില്ല. കാണാതായതിനെ തുടര്‍ന്ന്‌ ബന്ധുക്കള്‍ നിലമ്പൂര്‍ പോലീസില്‍ പരാതിയും നല്‍കിയിരുന്നു. പൂക്കോട്ടുംപാടം ചുള്ളിയോട്‌ ഉണ്ണികുളത്തെ കൃഷിയിടത്തിന്‌ നടുവിലുള്ള കുളത്തില്‍ ചാക്കില്‍ കെട്ടിയ നിലയില്‍ ഞായറാഴ്ച വൈകീട്ടാണ്‌ രാധയുടെ മൃതദേഹം കണ്ടെത്തിയത്‌. കുളത്തില്‍ സ്ഥാപിച്ച മോട്ടോര്‍ നന്നാക്കാന്‍ എത്തിയ തോട്ടത്തിലെ ജീവനക്കാരനാണ്‌ മൃതദേഹം കണ്ടത്‌. ചാക്കില്‍ നിന്നും ഒരു കയ്യും കാലും പുറത്തുകാണുന്ന നിലയിലായിരുന്നു. നാട്ടുകാര്‍ വിവരമറിയിച്ചതിനെ തുടര്‍ന്ന്‌ സ്ഥലത്തെത്തിയ പോലീസ്‌ മൃതദേഹം സ്ത്രീയുടേതാണെന്ന്‌ തിരിച്ചറിഞ്ഞു. എന്നാല്‍ രാത്രിയായതോടെ മൃതദേഹം പുറത്തെടുക്കാനായില്ല. തിങ്കളാഴ്ച രാവിലെ നിലമ്പൂര്‍ സിഐ എ.പി ചന്ദ്രന്റെ നേതൃത്വത്തില്‍ മൃതദേഹം പുറത്തെടുത്തു. ചാക്കില്‍ കെട്ടി കമ്പികൊണ്ട്‌ വരിഞ്ഞു മുറുക്കിയ മൃതദേഹത്തിന്റെ രണ്ടു ഭാഗത്തും കല്ലു കെട്ടി താഴ്ത്തിയ നിലയിലായിരുന്നു. പൂക്കോട്ടുംപാടത്തെ കോണ്‍ഗ്രസ്‌ നേതാവും കര്‍ഷക കോണ്‍ഗ്രസ്‌ ജില്ലാ വൈസ്‌ പ്രസിഡന്റുമായ കുമാരന്‍ കുട്ടിയുടെ ഉടമസ്ഥതയിലുള്ളതാണ്‌ കുളം. 
ഒരു അവിഹിത ബന്ധത്തെക്കുറിച്ചുള്ള വിവരം രാധ പുറത്തറിയിക്കുമെന്ന്‌ ഭയന്ന്‌ രാധയെ കൊലപ്പെടുത്തുകയായിരുന്നു എന്നാണ്‌ പ്രതി ബിജു ആദ്യം പോലീസിന്‌ നല്‍കിയ മൊഴി. ബുധനാഴ്ച രാവിലെ ഓഫീസില്‍ എത്തിയ രാധയെ കൊലപ്പെടുത്തിയശേഷം കമ്പിയും പ്ലാസ്റ്റികും ശരീരത്തില്‍ വരിഞ്ഞുകെട്ടി ചാക്കിലാക്കി.
കോണ്‍ഗ്രസ്‌ ഓഫീസിലെ വേസ്റ്റു പേപ്പറുകളും മറ്റും പുറത്തേക്ക്‌ കൊണ്ടുപോകുന്ന കൂട്ടത്തില്‍ രാധയുടെ മൃതദേഹവും ഷംസുദ്ദീന്റെ ഗുഡ്സ്‌ ഓട്ടോറിക്ഷയില്‍ കയറ്റി കൊണ്ടുപോയി കുളത്തില്‍ കല്ലിട്ട്‌ താഴ്ത്തുകയായിരുന്നുവെന്ന്‌ പ്രതികള്‍ തിങ്കളാഴ്ച പോലീസിന്‌ മൊഴി നല്‍കിയിരുന്നു. യുവതിധരിച്ചിരുന്ന ആഭരണം കേസിലെ പ്രതിഷംസുദീന്റെ വീട്ടില്‍ നിന്ന്‌ പോലീസ്‌ കണ്ടെടുത്തു.
    
</TEXT>
</DOC>