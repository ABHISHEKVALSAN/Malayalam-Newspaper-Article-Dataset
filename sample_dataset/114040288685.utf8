<DOC>
<DOCNO>114040288685.utf8</DOCNO>
<TEXT>


           വാക്കുതെറ്റിച്ചില്ല: ചങ്ങാതിക്കൂട്ടത്തിനൊപ്പം ചേരാന്‍ അവരുടെ ദാസപ്പനെത്തി    

Wednesday 2 April 2014 9:28 pm IST

പള്ളുരുത്തി: കളിക്കൂട്ടുകാര്‍ക്കും, സഹപാഠികള്‍ക്കും കൊടുത്തവാക്ക്‌ തെറ്റിക്കാതെ പഴയ ദാസപ്പനായി ഗന്ധര്‍വ്വഗായകന്‍ ചങ്ങാതിക്കൂട്ടത്തിനു നടുവിലേക്ക്‌ എത്തി. എല്ലാവര്‍ഷവും ഓണക്കാലത്തു ഒത്തുചേരുന്ന ദാസിന്റെ കൊച്ചിയിലെ സൗഹൃദ കൂട്ടായ്മയിലേക്ക്‌ കഴിഞ്ഞ ഓണക്കാലത്ത്‌ ദാസിന്‌ തിരക്കുകാരണം എത്താന്‍ കഴിഞ്ഞിരുന്നില്ല. അന്ന്‌ തന്നെ സുഹൃത്തുക്കള്‍ക്ക്‌ ദാസ്‌ വാക്കുകൊടുത്തു ഈ ദിവസത്തിന്‌ പകരമായി മറ്റൊരുദിവസം നമുക്ക്‌ ഒത്തുകൂടാമെന്ന. പറഞ്ഞവാക്ക്‌ പാലിച്ച്‌ ബുധനാഴ്ച രാവിലെ കൃത്യം ഒന്‍പതുമണിക്ക്‌ മുമ്പായി തോപ്പുംപടിയിലെ സുഹൃത്ത്‌ ശക്തിധരന്റെ വീട്ടിലെത്തുകയായിരുന്നു. ഭാര്യ പ്രഭയും ഒപ്പമുണ്ടായിരുന്നു. കെഎസ്‌ഇബി റിട്ട.എഞ്ചിനീയര്‍ ശക്തിധരന്റെ ഭാര്യ ഉഷടീച്ചര്‍ ഉണ്ടാക്കിയ ഇഢലിയും സാമ്പാറു കഴിച്ചുകൊണ്ട്‌ ദാസ്‌ ഒരു കമന്റ്‌ പാസ്സാക്കി. ഇത്‌ മാത്രം കഴിക്കാനാണോ നീയൊക്കെ ചേര്‍ന്ന്‌ എന്നെ ഇവിടെ വരുത്തിയത്‌. ഉടനെ സുഹൃത്തുക്കളുടെ മറുപടി വന്നു ഇന്നത്തെ നിന്റെ ശിക്ഷ ഞങ്ങള്‍ വിധിക്കും. ഇതോടെ ഒത്തുചേര്‍ന്നവര്‍ കൂട്ടച്ചിരിയായി. തോപ്പുപടി സെന്റ്‌ സെബാസ്റ്റ്യന്‍ സ്കൂളിലെ അറുപത്‌വര്‍ഷം മുമ്പത്തെ സഹപാഠികളുടെ കൂട്ടായ്മ അങ്ങിനെ അവരുടെ കുസൃതിക്കാലത്തേക്ക്‌ കുതിക്കുകയായിരുന്നു. 
ശക്തിധരന്റെ വീടിനുമുന്നില്‍ പ്രത്യേകം ഒരുക്കിയിടത്ത്‌ സുഹൃത്തുക്കള്‍ എല്ലാവരും ചേര്‍ന്നിരുന്നു. അന്ന്‌ സെന്റ്‌ സെബാസ്റ്റ്യന്‍ സ്കൂള്‍ അസംബ്ലിയില്‍ പ്രാര്‍ത്ഥനാഗീതം പാടുന്ന എ.ജെ. ദേവസിക്കുട്ടി പാട്ടുപാടിത്തുടങ്ങി. പാട്ടുതുടരുന്നതിനിടയില്‍ സദസ്സില്‍ നിന്ന്‌ സാധകം ചെയ്തതു പോരായെന്ന്‌ ഒരു സുഹൃത്ത്‌ പറഞ്ഞു. ഉടനെ പ്രാര്‍ത്ഥന കഴിഞ്ഞയുടന്‍ ദേവസിക്കുട്ടി തുടര്‍ന്നു. എനിക്ക്‌ വേണ്ടി ഇവന്‍ നിത്യവും സാധകം ചെയ്യുന്നുണ്ടെന്ന്‌ ദാസിനെ നോക്കി പറഞ്ഞു. പഴയ ബാല്യത്തിന്റെ ഓര്‍മ്മകള്‍ പൊടിതട്ടിയെടുത്ത്‌ അവര്‍ സ്വയം ചെറുപ്പമാകുകയായിരുന്നു. ഇതിനിടിയില്‍ ദാസിന്റെ വക ഹ്രസ്വമായ ഒരു പ്രസംഗവും. ലോകത്ത്‌ ഞാന്‍ എവിടെയായിരുന്നാലും ബാല്യകാല സുഹൃത്തുക്കളെ ഓര്‍ക്കും. ഈ സന്തോഷം എനിക്ക്‌ എവിടെയിരുന്നാലും ലഭിക്കില്ല. വികാരം തുളുമ്പിയ വാക്കുകള്‍ തുടരവെ സദസ്‌ നിശബ്ദമായി.... പിന്നീട്‌ സഹപാഠി ലാസറിന്റെ വകയായി യോഗാഭ്യാസമുറകളും അരങ്ങേറി. ദാസ്‌ ഇത്‌ അനുകരിക്കാന്‍ നോക്കിയെങ്കിലും സാധിച്ചില്ല. രണ്ടുമണിക്കൂര്‍ നേരത്തെ ഒത്തുചേരല്‍ മതിയാക്കി ഗാനഗന്ധര്‍വ്വന്‍ സുഹൃത്തുക്കളോട്‌ യാത്രപറഞ്ഞിറങ്ങി കാറില്‍ കയറാന്‍ തുടങ്ങുമ്പോള്‍ എല്ലാവരും എനിക്ക്‌ വോട്ടുനല്‍കണേയെന്ന്‌ പറഞ്ഞപ്പോള്‍ സുഹൃത്തുക്കള്‍ ഒന്നടങ്കം ചിരിച്ചുപോയി. ഇതിനിടയില്‍ എന്‍.എക്സ്‌. ജോസഫ്‌ ചോദിക്കുന്നുണ്ടായിരുന്നു, നീ ആം ആദ്മിയാണോ... ആമയാണ്‌ എന്നു മറുപടി പറഞ്ഞ്‌ ദാസ്‌ കാറില്‍ കയറി കൈവീശി യാത്രയായി. ശക്തിധരന്‍, എം.സി. ജോസഫ്‌, എന്‍.എക്സ്‌. ജോസഫ്‌ എന്നിവര്‍ ചേര്‍ന്നാണ്‌ ചങ്ങാതികൂട്ടം സംഘടിപ്പിച്ചത്‌. 
കെ. കെ. റോഷന്‍കുമാര്‍

</TEXT>
</DOC>