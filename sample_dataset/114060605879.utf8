<DOC>
<DOCNO>114060605879.utf8</DOCNO>
<TEXT>


           സരിതയുടെ മൊഴിയില്‍ അവ്യക്തത; ശാസ്ത്രീയാന്വേഷണം വേണം    

Friday 6 June 2014 10:08 pm IST

        തിരുവനന്തപുരം: സോളാര്‍ തട്ടിപ്പു കേസിലെ പ്രതി സരിത, അബ്ദുള്ളക്കുട്ടി എംഎല്‍എയ്ക്കെതിരായി നല്‍കിയ പീഡനക്കേസില്‍ കോടതിയില്‍ നല്‍കിയ രഹസ്യമൊഴിയിലും അവ്യക്തതയുണ്ടെന്ന്‌ അന്വേഷണ സംഘം. അതിനാല്‍ ഇപ്പോഴുള്ള മൊഴിയുടെ അടിസ്ഥാനത്തില്‍ അബ്ദുള്ളക്കുട്ടിയെ അറസ്റ്റ്‌ ചെയ്യാനാകില്ലെന്നാണ്‌ അന്വേഷണോദ്യോഗസ്ഥരുടെ നിലപാട്‌. സരിതയുടെ പരാതി തെളിയിക്കാന്‍ കൂടുതല്‍ ശാസ്ത്രീയാന്വേഷണം ആവശ്യമായി വരും. പീഡിപ്പിക്കപ്പെട്ടു എന്ന്‌ സരിത പറഞ്ഞ കാലയളവില്‍ അബ്ദുള്ളക്കുട്ടി മസ്കറ്റ്‌ ഹോട്ടലില്‍ പലതവണ താമസിച്ചിരുന്നതായി അന്വേഷണസംഘം കണ്ടെത്തിയിട്ടുണ്ട്‌. എന്നാല്‍ അതിന്റെ അടിസ്ഥാനത്തില്‍ കേസെടുക്കാന്‍ കഴിയില്ല. മസ്ക്കറ്റ്‌ ഹോട്ടലില്‍ താമസിച്ച അബ്ദുള്ളക്കുട്ടി സരിതയുമായി ബന്ധപ്പെട്ടതിനു തെളിവില്ല. സ്വന്തം പേരിലും സെക്രട്ടറിയുടെ പേരിലുമാണ്‌ അബ്ദുള്ളക്കുട്ടി മുറിയെടുത്തിരുന്നത്‌.
മസ്ക്കറ്റ്‌ ഹോട്ടലില്‍വച്ച്‌ അബ്ദുള്ളക്കുട്ടി തന്നെ മാനഭംഗപ്പെടുത്തി എന്നാണു സരിതയുടെ പരാതി. എന്നാല്‍ ദിവസവും സമയവും കൃത്യമായി പറയാന്‍ സരിത തയ്യാറായിട്ടില്ല. മുമ്പ്‌ പൊലീസിനു നല്‍കിയ പരാതിയിലെന്നപോലെ രഹസ്യമൊഴിയിലും ഇതിനു വ്യക്തത വരുത്തിയിട്ടില്ല. അബ്ദുള്ളക്കുട്ടി തന്നെ ആദ്യമായി വിളിക്കുന്നത്‌ 2012 ലാണെന്നു പറയുന്ന സരിത 2012 അവസാനമോ 2013 ആദ്യ മാസങ്ങളിലോ ആണ്‌ താന്‍ മാനഭംഗത്തിനിരയായതെന്നാണ്‌ മൊഴി നല്‍കിയിട്ടുള്ളത്‌. സരിതയില്‍ നിന്ന്‌ വീണ്ടും മൊഴിയെടുക്കുന്നതിനൊപ്പം ശാസ്ത്രീയമായ അന്വേഷണത്തിലൂടെ തെളിവുകള്‍ ശേഖരിക്കും. 
മൊഴിയിലെ ദുരൂഹതകള്‍ മാറ്റിയ ശേഷം മാത്രം അബ്ദുള്ളക്കുട്ടിയെ ചോദ്യം ചെയ്താല്‍ മതിയെന്നാണ്‌ അന്വേഷണ സംഘത്തിന്റെ തീരുമാനം. വൈദ്യ പരിശോധനയില്‍ കൂടുതല്‍ തെളിവുകള്‍ കിട്ടാനിടയില്ലാത്തതിനാല്‍ ആ നിലയ്ക്കുള്ള അന്വേഷണം ഉണ്ടാകില്ല. സരിത കോടതിയില്‍ നല്‍കിയ രഹസ്യമൊഴിയുടെ പകര്‍പ്പ്‌ ആവശ്യപ്പെട്ട്‌ അന്വേഷണ സംഘത്തലവന്‍ ്ര‍െകെംഡിറ്റാച്ച്മെന്റ്‌ അസിസ്റ്റന്റ്‌ കമ്മീഷണര്‍ കെ. ഇ. ബൈജു കോടതിയില്‍ അപേക്ഷ സമര്‍പ്പിച്ചിരുന്നു. ഇതനുസരിച്ചു ലഭിച്ച മൊഴിപകര്‍പ്പിനെ അടിസ്ഥാനമാക്കിയാണ്‌ പൊലീസ്‌ മുന്നോട്ട്‌ പോകുന്നത്‌. പീഡിപ്പിക്കപ്പെട്ടെന്ന സ്ത്രീയുടെ മൊഴിക്ക്‌ പ്രഥമ പരിഗണന നല്‍കണമെന്ന നിയമവശം കണക്കിലെടുത്താണ്‌ അന്വേഷണ സംഘത്തിന്റെ നീക്കം. 
    
</TEXT>
</DOC>