<DOC>
<DOCNO>114050396448.utf8</DOCNO>
<TEXT>


           രാഷ്ട്രനിര്‍മാണത്തില്‍ സ്ത്രീകളുടെ സംഭാവന മഹത്തരം: ഗവര്‍ണര്‍    

Saturday 3 May 2014 9:35 pm IST

        കരുനാഗപ്പള്ളി: രാഷ്ട്രനിര്‍മാണത്തില്‍ സ്ത്രീകളുടെ സംഭാവനകള്‍ മഹത്തരമാണെന്നും രാഷ്ട്രവൈഭവത്തിന്റെ പ്രധാനകാരണം സ്ത്രീശക്തിയാണെന്നും ഗവര്‍ണര്‍ ഷീലാ ദീക്ഷിത്‌ പറഞ്ഞു. അമൃതപുരിയില്‍ അമൃതായൂണിവേഴ്സിറ്റിയുടെ റിസര്‍വ്‌ വിഭാഗമായ അമ്മച്ചി ലാബ്സിന്റെ സ്ത്രീശാക്തീകരണപദ്ധതി ആഘോഷപരിപാടികള്‍ ഉദ്ഘാടനം ചെയ്യുകയായിരുന്നു ഗവര്‍ണര്‍. സ്ത്രീശാക്തീകരണത്തിന്‌ അമ്മ മഹത്തായ സ്ഥാനമാണ്‌ നല്‍കുന്നത്‌, അവര്‍ പറഞ്ഞു. 
ദാരിദ്ര്യം, സാമൂഹിക അരക്ഷിതാവസ്ഥ, രോഗം, സുരക്ഷ എന്നീ പ്രശ്നങ്ങള്‍ സ്ത്രീകള്‍ നേരിടുന്ന ദുരന്തങ്ങളാണെന്ന്‌ അമ്മ പറഞ്ഞു. അതുകൊണ്ടാണ്‌ സ്വന്തം കാലില്‍ നിന്ന്‌ ശക്തി നേടുവാന്‍ ഇത്തരം തൊഴില്‍ പരിശീലനങ്ങള്‍ അവര്‍ക്കു നല്‍കുന്നത്‌. തുടക്കത്തില്‍ കേരളവും തമിഴ്‌നാടും മാത്രമാണ്‌ ഈ പദ്ധതിയിലുള്ളതെങ്കിലും ഭാവിയില്‍ എല്ലാ സംസ്ഥാനങ്ങളെയും പദ്ധതിയില്‍ ഉള്‍പ്പെടുത്തുമെന്നും അമ്മ പറഞ്ഞു.
ഇന്ത്യയിലെ യുഎന്‍ റസിഡന്റ്‌ കോര്‍ഡിനേറ്റര്‍ ലിസെ ഗ്രാന്റ അഭിസംബോധന ചെയ്തു. അമ്മയുടെ കാരുണ്യപ്രവര്‍ത്തനങ്ങളെ യുഎന്‍ വളരെ ശ്രദ്ധാപൂര്‍വമാണ്‌ വീക്ഷിക്കുന്നതെന്നു പറഞ്ഞ യുഎന്‍ കോര്‍ഡിനേറ്റര്‍ മനുഷ്യത്വത്തിനു മഹനീയസ്ഥാനമാണ്‌ ഭാരതം നല്‍കുന്നതെന്നും പറഞ്ഞു.
കേരളത്തിലെയും തമിഴ്‌നാട്ടിലെയും മുപ്പതിനായിരത്തില്‍പരം സ്ത്രീകള്‍ക്കാണ്‌ ഈ പദ്ധതിയുടെ പ്രയോജനം ലഭിച്ചത്‌. അമൃത യൂണിവേഴ്സിറ്റി വൈസ്‌ ചാന്‍സലര്‍ ഡോ.വെങ്കട്‌ രംഗന്‍ ആശംസാപ്രഭാഷണം നടത്തി. പദ്ധതിയുടെ ഭാഗമായി സ്ത്രീകള്‍ സ്വയം നിര്‍മിച്ചെടുത്ത വ്യത്യസ്ത ഇനങ്ങളിലുള്ള ആഭരണങ്ങളുടെയും അലങ്കാരവസ്തുക്കളുടെയും പ്രദര്‍ശനവും വില്‍പനമേളയും നടന്നു. വ്യത്യസ്ത മത്സരങ്ങളില്‍ വിജയിച്ചവര്‍ക്കുള്ള അവാര്‍ഡ്ദാനവും ഗവര്‍ണര്‍ നിര്‍വഹിച്ചു. കുഞ്ചാക്കോ ബോബന്‍ പരിപാടിയില്‍ പങ്കെടുത്തു.
സ്ത്രീശാക്തീകരണ പരിപാടി അമ്മച്ചി ലാബ്സ്‌ ഡയറക്ടര്‍ പരിചയപ്പെടുത്തി. എം ഫോര്‍ എന്ന പുസ്തകത്തിന്റെ പ്രകാശനചടങ്ങും ഗവര്‍ണര്‍ നിര്‍വഹിച്ചു. ക്രിസ്റ്റഫര്‍ കൊലെ നന്ദി പറഞ്ഞു.
    
</TEXT>
</DOC>