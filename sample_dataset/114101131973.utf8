<DOC>
<DOCNO>114101131973.utf8</DOCNO>
<TEXT>


           ജാതിയും ശമ്പളവും ചോദിച്ചുള്ള സിപിഎം സര്‍വ്വേ മതിയാക്കിയേക്കും    

Saturday 11 October 2014 11:14 pm IST

        കണ്ണൂര്‍: കേരളത്തിലുടനീളം ആഴ്ച്ചകള്‍ക്ക് മുമ്പേ സിപിഎം ആരംഭിച്ച കുടുംബ സര്‍വ്വേ മതിയാക്കിയേക്കും. പാര്‍ട്ടി കുടുംബങ്ങളില്‍ നിന്നും അണികളില്‍ നിന്നും സര്‍വ്വേക്കെതിരെ പ്രതിഷേധം ശക്തമായതോടെയാണ് സര്‍വ്വേ പാതിവഴിയില്‍ നിലയ്ക്കുന്നത്. പാര്‍ട്ടി കുടുംബങ്ങളില്‍ നിന്നുള്‍പ്പെടെ യഥാര്‍ത്ഥ വിവരങ്ങള്‍ ലഭിക്കാതിരിക്കുകയും താഴെത്തട്ടിലുള്ള പാര്‍ട്ടി ഘടകങ്ങളില്‍ നിന്ന് സര്‍വ്വേക്കെതിരെ കടുത്ത വിമര്‍ശനങ്ങള്‍ ഉയരുകയും ചെയ്ത സാഹചര്യത്തില്‍ മിക്കയിടങ്ങളിലും സര്‍വ്വേ നിലച്ചിരിക്കുകയാണ്. ഓരോ വീട്ടിലുമെത്തി ജോലി, വരുമാനം, ജാതി തുടങ്ങി നിരവധി വിവരങ്ങള്‍ ശേഖരിക്കാനായിരുന്നു ലക്ഷ്യം. കഴിഞ്ഞ മാസം 30 നുള്ളില്‍ വിവരങ്ങള്‍ മേല്‍ക്കമ്മറ്റികളെ ഏല്‍പ്പിക്കാന്‍ കീഴ്ഘടകങ്ങള്‍ക്ക് നിര്‍ദ്ദേശമുണ്ടായിരുന്നു. എന്നാല്‍ പാര്‍ട്ടിക്കാരുടെ തന്നെ നിസ്സഹകരണം കാരണം സര്‍വ്വേ എങ്ങുമെത്തിയില്ല. പലയിടങ്ങളിലും പാര്‍ട്ടി മെമ്പര്‍മാരുടെ വീടുകളില്‍ നിന്നു പോലും വ്യക്തമായ വിവരം നല്‍കാത്ത സ്ഥിതിയാണ്. പല സ്ഥലങ്ങളിലും ബ്രാഞ്ച് കമ്മറ്റി ഓഫീസിലിരുന്നു തന്നെ യഥേഷ്ടം വിവരങ്ങള്‍ എഴുതിചേര്‍ക്കുകയാണ്.
ജാതിക്കും മതത്തിനുമെതിരെ കാലങ്ങളായി പ്രസംഗിച്ചു നടന്ന പാര്‍ട്ടി ജാതിയും മതവും വീടുകളില്‍ കയറി ചോദിക്കുന്നത് വ്യാപക പ്രതിഷേധത്തിന് ഇടയാക്കിയിട്ടുണ്ട്. ജാദി ചോദിക്കരുത് പറയരുതെന്ന ശ്രീനാരായണീയ ദര്‍ശനം പ്രചരിപ്പിച്ച പാര്‍ട്ടിക്കാര്‍ തന്നെ വിഭാഗീയതയുണ്ടാക്കുന്ന ചോദ്യങ്ങളുമായി വീടുകള്‍ കയറിയിറങ്ങുകയാണ്.
പാര്‍ട്ടി അനുഭാവികളായ കുടുംബാംഗങ്ങളുടെ വരുമാനം സര്‍വ്വേയുടെ ഭാഗമായി അന്വേഷിക്കുന്നതും വ്യാപക പ്രതിഷേധം ക്ഷണിച്ചുവരുത്തിയിട്ടുണ്ട്. പാര്‍ട്ടി അംഗങ്ങളുള്‍പ്പെടെയുള്ളവരുടെ വരുമാനത്തിന്റെ കണക്കെടുത്ത് പാര്‍ട്ടി ലെവി ഉള്‍പ്പെടെ ആന്തരികമായി പിടിക്കാനുള്ള ശ്രമമാണ് ഇതിനു പിന്നിലെന്ന് എന്‍ജിഒ യൂണിയന്‍ നേതാക്കളടക്കം സംശയം രേഖപ്പെടുത്തിയിട്ടുണ്ട്. ഇക്കാര്യത്തിലുള്ള പ്രതിഷേധവും പാര്‍ട്ടി നേതൃത്വത്തെ അറിയിച്ചതായും അറിയുന്നു.
രാജ്യത്ത് തന്നെ ഒരു രാഷ്ട്രീയ പാര്‍ട്ടി നടത്തുന്ന ആദ്യ സര്‍വ്വേയ്‌ക്കെതിരെ തുടക്കംതൊട്ട് കോണ്‍ഗ്രസും ബിജെപിയുമടക്കമുള്ള സംഘടനകള്‍ രംഗത്തെത്തിയിരുന്നു. കുടുംബത്തിന്റെ സ്വകാര്യതയിലേക്കുള്ള കടന്നുകയറ്റമാണ് സര്‍വ്വേയെന്ന ആരോപണവും ഉയര്‍ന്നിരുന്നു. തുടര്‍ച്ചയായി കേരളത്തില്‍ തെരഞ്ഞെടുപ്പുകളില്‍ പാര്‍ട്ടിക്ക് തിരിച്ചടി നേരിടുകയും പാര്‍ട്ടി അണികളും കുടുംബങ്ങളും കൂട്ടത്തോടെ പാര്‍ട്ടി വിടുകയും ചെയ്യുന്ന പശ്ചാത്തലത്തിലാണ് പാര്‍ട്ടി സര്‍വ്വേയ്ക്ക് ഇറങ്ങി പുറപ്പെട്ടത്. എന്നാല്‍ പാര്‍ട്ടി അനുഭാവികളും മെമ്പര്‍മാരും സര്‍വ്വേയെ പിന്തള്ളിയതോടെ എന്തു ചെയ്യണമെന്നറിയാതെ വെട്ടിലായിരിക്കുകയാണ് പാര്‍ട്ടി നേതൃത്വം.
    
</TEXT>
</DOC>