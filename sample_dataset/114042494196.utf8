<DOC>
<DOCNO>114042494196.utf8</DOCNO>
<TEXT>


           തമിഴ്‌നാട്ടിലും ബംഗാളിലും കനത്ത പോളിംഗ്‌    

Thursday 24 April 2014 9:49 pm IST

ന്യൂദല്‍ഹി: മഹാരാഷ്ട്രയില്‍ മോശം പോളിംഗ്‌. ബംഗാളിലും തമിഴ്‌നാട്ടിലും മധ്യപ്രദേശിലും ജാര്‍ഖണ്ഡിലും രാജസ്ഥാനിലും യു.പിയിലും കനത്ത പോളിംഗ്‌. പന്ത്രണ്ട്‌ സംസ്ഥാനങ്ങളിലായി 117 മണ്ഡലങ്ങളിലേക്കാണ്‌ ഇന്നലെ വോട്ടെടുപ്പ്‌ നടന്നത്‌. താരപ്രഭ നിറഞ്ഞതായിരുന്നു ആറാം ഘട്ട തെരഞ്ഞെടുപ്പ്‌. മുംബയില്‍ സച്ചിന്‍ ടെണ്ടുല്‍ക്കറും അമീര്‍ ഖാനും വിദ്യാ ബാലനും തമിഴ്‌നാട്ടില്‍ രജനീകാന്തും കമല്‍ഹാസനും രാവിലെ തന്നെ വോട്ട്‌ ചെയ്ത്‌ മാതൃകകളായി. 39 സീറ്റുകളുള്ള തമിഴ്‌നാട്ടില്‍ 75 ശതമാനമാണ്‌ പോളിംഗ്‌, ബംഗാളില്‍ 83 ശതമാനവും. മധ്യപ്രദേശിലെ പത്തു സീറ്റുകളിലേക്ക്‌ 65 ശതമാനം പേര്‍ വോട്ട്‌ ചെയ്തു. രാജസ്ഥാനാല്‍ അഞ്ചു സീറ്റുകളിലായിരുന്നു വോട്ടിംഗ്‌, 60 ശതമാനം പേര്‍ വോട്ട്‌ ചെയ്തു. ജാര്‍ഖണ്ഡില്‍ 64 ശതമാനം പേരും 12 സീറ്റുകളിലേക്ക്‌ തെരഞ്ഞെടുപ്പ്‌ നടന്ന യു.പിയില്‍ 59 ശതമാനം പേരും വോട്ട്‌ ചെയ്തു. മുംബയില്‍ 54 ശതമാനമാണ്‌ പോളിംഗ്‌. മഹാരാഷ്ട്രയിലെ ഗ്രാമങ്ങളില്‍ അല്‍പം കൂടി ഭേദപ്പെട്ട വോട്ടിംഗാണ്‌ ഉണ്ടായത്‌. ആസാം( 71) ബീഹാര്‍( 64) പോണ്ടിച്ചേരി(70)ഛത്തീസ്ഗഡ്‌( 54)എന്നിങ്ങനെയാണ്‌ വോട്ടിംഗ്‌ നില. മുംബൈയിലെ വോട്ടിംഗ്‌ കുറഞ്ഞത്‌ ആം ആദ്മി പാര്‍ട്ടിക്ക്‌ തിരിച്ചടിയാണ്‌. ബംഗാളിലും തമിഴ്‌നാട്ടിലും വോട്ടിംഗ്‌ കൂടിയത്‌ മമതയ്ക്കും ജയലളിതയ്ക്കും ഗുണകരമാകുമെന്നാണ്‌ ഒരു പക്ഷത്തിന്റെ വാദം.
അതിനിടെ ആസാമില്‍ അക്രമത്തില്‍ ഒരു പൊലീസുകാരന്‍ കൊല്ലപ്പെട്ടു. ജമ്മുകാശ്മീരിലും അങ്ങിങ്ങ്‌ അക്രമം ഉണ്ടായി. 2076 സ്ഥാനാര്‍ഥികളുടെ വിധിയെഴുത്താണ്‌ ഇന്നലെ നടന്നത്‌.
    
</TEXT>
</DOC>