<DOC>
<DOCNO>114020372898.utf8</DOCNO>
<TEXT>


           ദല്‍ഹി സര്‍ക്കാരിനെ അട്ടിമറിക്കാന്‍ ബിജെപി 20 കോടി വാഗ്ദാനം ചെയ്തുവെന്ന്    

Monday 3 February 2014 2:45 pm IST

ന്യൂദല്‍ഹി: ദല്‍ഹി സര്‍ക്കാരിനെ അട്ടിമറിക്കാന്‍ ബിജെപി 20 കോടി രൂപ വാഗ്ദാനം ചെയ്തുവെന്ന് ആം‌ആദ്മി പാര്‍ട്ടിയുടെ കസ്തൂര്‍ബാ നഗര്‍ എംഎല്‍എ മദന്‍ലാല്‍. ഗുജറാത്ത് മുഖ്യമന്ത്രി നരേന്ദ്ര മോദിയുമായി അടുപ്പമുള്ള സഞ്ജയ് സിംഗ് എന്ന വ്യക്തിയാണ് വാഗ്ദാനവുമായി തന്നെ വന്നു കണ്ടതെന്ന് മദന്‍ലാല്‍ ആരോപിച്ചു.

വിദേശ നമ്പറില്‍ നിന്നും വന്ന ഒരു കോളിലാണ് തനിക്ക് ഈ വാഗ്ദാനം ലഭിച്ചതെന്നും ഒമ്പത് എംഎല്‍എമാരുടെ പിന്തുണ ഉറപ്പാക്കിയാല്‍ തനിക്ക് മുഖ്യമന്ത്രി സ്ഥാനവും മറ്റ് എംഎല്‍എമാര്‍ക്ക് 10 കോടി വീതം നല്‍കാമെന്നും വാഗ്ദാനം ചെയ്തതായി മദന്‍ലാല്‍ വെളിപ്പെടുത്തി. അരുണ്‍ ജെയ്റ്റ്‌ലിയുമായി നേരില്‍ കൂടിക്കാഴ്ച നടത്താന്‍ തന്നോട് ആവശ്യപ്പെട്ടെന്നും എംഎല്‍എ വെളിപ്പെടുത്തി.

ബിജെപിയുടെ പ്രധാനമന്ത്രി സ്ഥാനാര്‍ത്ഥിയായ നരേന്ദ്രമോദിയും പാര്‍ട്ടി അധ്യക്ഷന്‍ രാജ്‌നാഥ് സിങും അടക്കമുള്ളവരാണ് അട്ടിമറിക്ക് പിന്നിലെന്നും ആം ആദ്മി പാര്‍ട്ടി ആരോപിച്ചു. പാര്‍ട്ടിയില്‍ നിന്നും പുറത്താക്കിയ എംഎല്‍എ വിനോദ് കുമാര്‍ ബിന്നിയുടെ സഹായത്തോടെയാണ് ബിജെപി അട്ടിമറിക്ക് ശ്രമിക്കുന്നതെന്നും പാര്‍ട്ടി ആരോപിച്ചു. 

അതേസമയം സര്‍ക്കാരിനെ അട്ടിമറിക്കാന്‍ താന്‍ ശ്രമിക്കില്ലെന്നും ബിജെപിയുമായി ബന്ധമില്ലെന്നും ബിന്നി വ്യക്തമാക്കി. ജനങ്ങള്‍ക്ക് നല്‍കിയ വാഗ്ദാനങ്ങള്‍ പാലിക്കാന്‍ സാധിക്കാത്ത കെജ്‌രിവാളിനെ താഴെയിറക്കുമെന്ന് ബിന്നി കഴിഞ്ഞ ദിവസം മുന്നറിയിപ്പു നല്‍കിയിരുന്നു. തനിക്ക് നാല് എംഎല്‍എമാരുടെ പിന്തുണയുണ്ടെന്നും ബിന്നി അവകാശപ്പെട്ടു. ജെഡിയു എംഎല്‍എ ഷൊഹൈബ് ഇക്ബാല്‍, സ്വതന്ത്ര എംഎല്‍എ രംബീര്‍ ഷോക്കീന്‍ എന്നിവരാണ് നേരത്തെ ബിന്നിക്കൊപ്പം ചേര്‍ന്നത്.

ജനങ്ങള്‍ക്ക് നല്‍കിയ വാഗ്ദാനങ്ങള്‍ അടുത്ത 48 മണിക്കൂറിനകം പാലിച്ചില്ലെങ്കില്‍ സര്‍ക്കാരിന് നല്‍കിവരുന്ന പിന്തുണ പിന്‍വലിക്കുമെന്ന് ജെഡിയു എംഎല്‍എ ശുഐബ് മാലിക്ക് മുന്നറിയിപ്പ് നല്‍കിയിരുന്നു.സര്‍ക്കാര്‍ ന്യൂനപക്ഷമാകുമെന്ന ഭീഷണി നിലനില്‍ക്കുന്ന പശ്ചാത്തലത്തിലാണ് സര്‍ക്കാരിനെ അസ്ഥിരപ്പെടുത്താന്‍ ബിജെപി ശ്രമിക്കുന്നുവെന്ന ആരോപണവുമായി ആംആദ്മി പാര്‍ട്ടി രംഗത്ത് എത്തിയിരിക്കുന്നത്. 
    
</TEXT>
</DOC>