<DOC>
<DOCNO>114030580868.utf8</DOCNO>
<TEXT>


           പശ്ചിമഘട്ടം: യോഗം പരിസ്ഥിതി വിരുദ്ധര്‍ അലങ്കോലപ്പെടുത്തി    

Wednesday 5 March 2014 9:59 pm IST

        ഇടുക്കി: ഗാഡ്ഗില്‍ റിപ്പോര്‍ട്ട്‌ നടപ്പാക്കണമെന്ന്‌ ആവശ്യപ്പെട്ട്‌ പശ്ചിമഘട്ട സംരക്ഷണ സമിതി ഇന്നലെ മൂലമറ്റത്ത്‌ സംഘടിപ്പിച്ച ജനകീയ കണ്‍വന്‍ഷന്‍ അറക്കുളം സംരക്ഷണ സമിതിയുടെ പേരില്‍ എത്തിയ ഒരു കൂട്ടം സാമൂഹ്യവിരുദ്ധര്‍ അലങ്കോലപ്പെടുത്തി. 
കണ്‍വന്‍ഷന്‍ നടത്താതിരിക്കുന്നതിന്‌ അറക്കുളം പഞ്ചായത്തില്‍ ഹര്‍ത്താല്‍ പ്രഖ്യാപിച്ച ഇവര്‍ സമ്മേളനത്തില്‍ പങ്കെടുക്കാന്‍ എത്തിയ ആദിവാസികള്‍ ഉള്‍പ്പെടെയുള്ള ആളുകളെ പോലീസിന്റെ പിന്തുണയോടെ തടയുകയും ചെയ്തു. 
ഇവരുടെ ഭീഷണിയെത്തുടര്‍ന്ന്‌ യോഗത്തില്‍ പങ്കെടുക്കേണ്ടിയിരുന്ന സിഎസ്‌ഐ മഹായിടവക ബിഷപ്പ്‌ കെ.ജി ഡാനിയേല്‍, ഗാഡ്ഗില്‍ കമ്മറ്റിയംഗം ഡോ. വി.എസ്‌. വിജയന്‍ എന്നിവര്‍ക്ക്‌ സമ്മേളന സ്ഥലത്ത്‌ എത്താന്‍ കഴിഞ്ഞില്ല. സ്ഥലത്ത്‌ ബോധപൂര്‍വ്വം സംഘര്‍ഷാവസ്ഥ സൃഷ്ടിക്കപ്പെട്ടതോടെ യോഗം ഉപേക്ഷിക്കേണ്ടിവന്നു. 
പശ്ചിമഘട്ട സംരക്ഷണ സമിതി മൂലമറ്റത്ത്‌ സംഘടിപ്പിച്ച യോഗം പോലീസിന്റെ സഹായത്തോടെ അട്ടിമറിക്കപ്പെടുകയായിരുന്നുവെന്ന്‌ ഗാഡ്ഗില്‍ സമിതിയംഗം ഡോ. വി.എസ്‌. വിജയന്‍ പിന്നീട്‌ വാര്‍ത്താസമ്മേളനത്തില്‍ ആരോപിച്ചു. 
പത്രസമ്മേളനത്തില്‍ പശ്ചിമഘട്ട സംരക്ഷണ സമിതി നേതാക്കളായ ജോണ്‍ പെരുവന്താനം, കെ.പി. ഗോപി, കെ.ഐ. പരമേശ്വരന്‍, എം.എന്‍. ജയചന്ദ്രന്‍ തുടങ്ങിയവര്‍ പങ്കെടുത്തു. 
    
</TEXT>
</DOC>