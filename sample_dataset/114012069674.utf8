<DOC>
<DOCNO>114012069674.utf8</DOCNO>
<TEXT>


           നവോദയ വിദ്യാലയത്തില്‍ ഭക്ഷ്യവിഷബാധ; 56 കുട്ടികള്‍ ആശുപത്രിയില്‍    

Monday 20 January 2014 12:31 pm IST

കാഞ്ഞങ്ങാട്: പെരിയ നവോദയ വിദ്യാലയത്തില്‍ ഭക്ഷ്യവിഷബാധയെ തുട‌ര്‍ന്ന് അവശരായ 56 വിദ്യാ‌ര്‍ത്ഥികളെ ജില്ലാശുപത്രിയില്‍ പ്രവേശിപ്പിച്ചു. ചര്‍ദ്ദിയും വയറ്റിളക്കവും ബാധിച്ച വിദ്യാര്‍ത്ഥികളെ ഞായറാഴ്ച രാത്രിയോടെയാണ് ആശുപത്രിയില്‍ പ്രവേശിപ്പിച്ചത്. 

ഞായറാഴ്ച രാവിലെ ഇഡ്‌‌‌‌ഡലിയും സാമ്പാറും കഴിച്ച കുട്ടികള്‍ക്ക് ഉച്ചയോടെ വയറുവേദന അനുഭവപ്പെടുകയായിരുന്നു. രാത്രി വേദന കലശലാവുകയായിരുന്നു. ആറാംക്ളാസ് മുതല്‍ പന്ത്രണ്ടാം ക്ലാസ് വരെയുള്ള വിദ്യാ‌ര്‍ത്ഥികളാണ് ആശുപത്രിയിലുള്ളത്. വിവിധ സംസ്ഥാനങ്ങളില്‍ നിന്നുള്ളവരാണിവര്‍. സാധാരണ മാംസ ഭക്ഷണമാണ് ഞായറാഴ്ചകളില്‍ വിളമ്പാറ്. എന്നാല്‍  പച്ചക്കറി വിഭവങ്ങളാണ് കുട്ടികള്‍ക്ക് കൊടുത്തത്.

ഭക്ഷണം പാകം ചെയ്യാന്‍ ഉപയോഗിച്ച വെള്ളമാണ് പ്രശ്നത്തിന് കാരണമെന്ന് പറയുന്നു.  വിദ്യാലയത്തിലെ കുഴല്‍ക്കിണറില്‍ നിന്നുള്ള വെള്ളത്തിന് പുറമെ പൈപ്പ് ലൈന്‍ വഴിയുള്ള വെള്ളവും ഉപയോഗിക്കുന്നുണ്ട്. വെള്ളം വിശദമായി പരിശോധിച്ച് വരികയാണെന്ന് ആരോഗ്യവകുപ്പ്  അധികൃതര്‍ വ്യക്തമാക്കി.

കുട്ടികളുടെ ആരോഗ്യനില തൃപ്തികരമാണെന്ന് ഡോക്ടര്‍മാര്‍ അറിയിച്ചു.
    
</TEXT>
</DOC>