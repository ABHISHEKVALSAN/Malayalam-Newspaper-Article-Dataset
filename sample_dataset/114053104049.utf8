<DOC>
<DOCNO>114053104049.utf8</DOCNO>
<TEXT>


           ദളിത് സഹോദരിമാരുടെ കൊല: ഒരാള്‍ കൂടി പിടിയില്‍, 2 പൊലീസുകാരെ പിരിച്ചുവിട്ടു    

Saturday 31 May 2014 12:42 am IST

ബഡോണ്‍(യുപി).സഹോദരിമാരായ ദളിത് പെണ്‍കുട്ടികളെ കൂട്ടമാനഭംഗപ്പെടുത്തിയശേഷം കൊലപ്പെടുത്തി കെട്ടിത്തൂക്കിയ സംഭവത്തില്‍ ഒരാള്‍ കൂടി അറസ്റ്റില്‍. ഇതോടെ കേസില്‍ അറസ്റ്റിലായവരുടെ എണ്ണം മൂന്നായി. അവധേഷ്‌ യാദവ്‌ എന്ന പൊലീസ്‌ ഉദ്യോഗസ്ഥനെയാണ്‌ ഇന്ന്‌ അറസ്റ്റ്‌ ചെയ്‌തത്‌.

മൊത്തം ഏഴ് പ്രതികളാണ് കേസിലുള്ളത്. പൊലീസുകാരായ സര്‍വേഷ് യാദവ്,​ സഹോദരന്മാരായ പപ്പു യാദവ്,​ അവധേഷ് യാദവ് എന്നിവരാണ് അറസ്റ്റിലായത്. സര്‍വേഷും പപ്പുവും സംഭവദിവസം തന്നെ അറസ്റ്റിലായിരുന്നു. ഛത്രപാല്‍ യാദവും മറ്റു രണ്ടു പേരുമാണ് ഇനി പിടിയിലാവാനുള്ളത്. ഛത്രപാലിനെയും സര്‍വേഷിനെയും സര്‍വീസില്‍ നിന്ന് പിരിച്ചുവിട്ടതായി ഉത്തര്‍പ്രദേശ് മുഖ്യമന്ത്രി അഖിലേഷ് യാദവ് പറഞ്ഞു.

ബുധനാഴ്ച രാത്രി വീട്ടില്‍ നിന്നു കാണാതായ പെണ്‍കുട്ടികളുടെ മൃതദേഹങ്ങള്‍ ഇന്നലെ രാവിലെയാണ്‌ കണ്ടെത്തിയത്‌. ഇന്നലെ ഒരു പൊലീസ്‌ ഉദ്യോഗസ്ഥനെയും പപ്പു യാദവ്‌ എന്നയാളെയും അറസ്റ്റ്‌ ചെയ്‌തിരുന്നു. പതിനഞ്ചും പതിന്നാലും വയസുള്ള ഈ‍ പെണ്‍കുട്ടികള കാണാതായപ്പോള്‍ പ്രഥമവിവര റിപ്പോര്‍ട്ട്‌ റജിസ്റ്റര്‍ ചെയ്യാന്‍ പൊലീസ്‌ വിസമ്മതിച്ചെന്ന്‌ ആരോപിച്ചു ബന്ധുക്കള്‍ പ്രതിഷേധം നടത്തിയിരുന്നു.

പോസ്റ്റ്മോര്‍ട്ടം റിപ്പോര്‍ട്ട്‌ മാനഭംഗം സ്ഥിരീകരിച്ചിട്ടുണ്ടെന്ന്‌ എസ്‌പി അറിയിച്ചു.സംഭവത്തെപ്പറ്റി അന്വേഷിക്കാന്‍ ദേശീയ വനിതാകമ്മിഷന്‍ അന്വേഷണ സമിതിയെ നിയമിച്ചു. സംഭവത്തില്‍ സിബിഐ അന്വേഷണം വേണമെന്ന് ബി‌എസ്‌പി അധ്യക്ഷ മായാവതി ആവശ്യപ്പെട്ടു. അതിനിടെ അസംഖഡില്‍ പതിനേഴ് വയസുകാരി ബലാത്സംഗം ചെയ്യപ്പെട്ടു.
    
</TEXT>
</DOC>