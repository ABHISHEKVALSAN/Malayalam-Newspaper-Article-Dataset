<DOC>
<DOCNO>114010365443.utf8</DOCNO>
<TEXT>


           മൂന്നാം ഊഴത്തിനില്ല: മന്‍മോഹന്‍ സിങ്‌    

Friday 3 January 2014 10:19 pm IST

ന്യൂദല്‍ഹി: മൂന്നാംതവണയും പ്രധാനമന്ത്രിയാകാന്‍ താല്‍പ്പര്യമില്ലെന്നും കാലാവധി തികയ്ക്കുമെന്നും ഡോ.മന്‍മോഹന്‍സിങ്‌. പ്രധാനമന്ത്രി സ്ഥാനത്തു തുടര്‍ന്ന പത്തു വര്‍ഷം രാജ്യത്തിന്റെ ചരിത്രത്തില്‍ രേഖപ്പെടുത്താവുന്നതാണെന്ന്‌ അവകാശപ്പെട്ട മന്‍മോഹന്‍ സിങ്‌ പുതുതലമുറയ്ക്കായി വഴിമാറുന്നതായും വ്യക്തമാക്കി. 
നരേന്ദ്രമോദി ഇന്ത്യയുടെ പ്രധാനമന്ത്രിയാകുന്നത്‌ ദുരന്തമാണെന്നും മൂന്നുവര്‍ഷത്തിനുശേഷം നടത്തിയ പത്രസമ്മേളനത്തില്‍ മന്‍മോഹന്‍ സിങ്‌ പറഞ്ഞു. ഭക്ഷ്യവില ഉയര്‍ന്നത്‌ പണപ്പെരുപ്പത്തിനു കാരണമായെന്ന്‌ സമ്മതിച്ച പ്രധാനമന്ത്രി വിലക്കയറ്റം നിയന്ത്രിക്കാനാകാത്തത്‌ സാധാരണക്കാരെ കോണ്‍ഗ്രസിന്‌ എതിരാക്കിയതായി സമ്മതിച്ചു. നിര്‍മ്മാണ മേഖലയിലെ തൊഴിലവസരങ്ങളും പ്രതീക്ഷിച്ചപോലെ സൃഷ്ടിക്കപ്പെട്ടില്ല. സച്ചാര്‍ കമ്മറ്റി റിപ്പോര്‍ട്ട്‌ നടപ്പാക്കാന്‍ സാധിക്കാത്തതില്‍ ദുഃഖമുണ്ട്‌. കഴിഞ്ഞ ഒന്‍പതു വര്‍ഷവും രാജ്യത്ത്‌ വളര്‍ച്ചയുടെ കാലമായിരുന്നു. അമേരിക്കയുമായി ഉണ്ടാക്കിയ ആണവകരാര്‍ ഏറ്റവും പ്രധാന ഭരണനേട്ടമാണ്‌. 
ആദ്യ യുപിഎ സര്‍ക്കാരിന്റെ കാലത്തു മാത്രമാണ്‌ അഴിമതി നടന്നത്‌. എന്നാല്‍ 2009ല്‍ രണ്ടാമതും തനിക്ക്‌ അവസരം നല്‍കിയ ജനവിധി അഴിമതി ആരോപണങ്ങളെ ഇല്ലാതാക്കിയിരിക്കുകയാണ്‌. ജനവിധിയാണ്‌ ഏറ്റവും പ്രധാനം. ദല്‍ഹി നിയമസഭാ തെരഞ്ഞെടുപ്പില്‍ ലഭിച്ച പാഠം ഉള്‍ക്കൊള്ളും. 
രാജ്യത്തെ നയിക്കാന്‍ പ്രാപ്തനായ നേതാവാണ്‌ രാഹുല്‍ഗാന്ധി. വരുന്ന എഐസിസി സമ്മേളനത്തില്‍ കോണ്‍ഗ്രസിന്റെ പ്രധാനമന്ത്രി സ്ഥാനാര്‍ത്ഥിയെ പ്രഖ്യാപിക്കും. 2014ലെ പൊതു തെരഞ്ഞെടുപ്പില്‍ യുപിഎ വീണ്ടും അധികാരത്തില്‍ തിരിച്ചെത്തുമെന്നും പ്രധാനമന്ത്രി പറഞ്ഞു. 
കഴിഞ്ഞ പത്തു വര്‍ഷത്തിനിടെ ഒരിക്കല്‍പോലും രാജിവയ്ക്കണമെന്ന്‌ കോണ്‍ഗ്രസ്‌ പാര്‍ട്ടി തന്നോട്‌ ആവശ്യപ്പെട്ടിട്ടില്ല. അഴിമതിക്കഥകള്‍ തന്റെ പ്രതിച്ഛായയെ ഒട്ടും ബാധിച്ചിട്ടില്ല. തന്റെ ഭരണ കാലഘട്ടം ചരിത്രത്തില്‍ രേഖപ്പെടുത്തുമെന്നുറപ്പാണ്‌. താന്‍ ദുര്‍ബലനായ പ്രധാനമന്ത്രിയല്ല. കസ്തൂരി രംഗന്‍ റിപ്പോര്‍ട്ടില്‍ അന്തിമ തീരുമാനം കേന്ദ്രസര്‍ക്കാര്‍ സ്വീകരിച്ചിട്ടില്ലെന്നും സംസ്ഥാനങ്ങളുമായി ചര്‍ച്ച ചെയ്യുകയാണെന്നും മന്‍മോഹന്‍ സിങ്‌ പറഞ്ഞു. 
    
</TEXT>
</DOC>