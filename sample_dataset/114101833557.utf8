<DOC>
<DOCNO>114101833557.utf8</DOCNO>
<TEXT>


           എല്‍ഡിഎഫ് പിന്‍വലിച്ച 2500 കേസുകളിലടക്കം ധവളപത്രം ഇറക്കണം: ശ്രീധരന്‍പിള്ള    

Saturday 18 October 2014 10:15 am IST

        കോഴിക്കോട്: വധശ്രമം ഉള്‍പ്പെടെയുള്ള രണ്ടായിരത്തഞ്ഞൂറോളം കേസുകള്‍ കഴിഞ്ഞ എല്‍ഡിഎഫ് ഭരണകാലത്ത് പിന്‍വലിച്ചത് മറച്ച്‌വെച്ച് തിരുവനന്തപുരം എംജി കോളജിലെ എബിവിപി പ്രവര്‍ത്തകരുടെ പേരിലുള്ള ഒരു കേസ് പിന്‍വലിച്ചത് ഹിമാലയന്‍ പ്രശ്‌നമായി അവതരിപ്പിച്ച് സിപിഎം വിവാദം സൃഷ്ടിക്കുകയാണെന്ന് ബിജെപി ദേശീയ നിര്‍വാഹക സമിതി അംഗം അഡ്വ. പി.എസ്. ശ്രീധരന്‍പിള്ള. യുഡിഎഫ് ഭരണ കാലത്ത് എന്‍ഡിഎഫുകാരുടെ വരെ കേസുകള്‍ പിന്‍വലിച്ചിട്ടുണ്ട്. കഴിഞ്ഞ പത്തു വര്‍ഷക്കാലത്തിനിടയില്‍ കേരളത്തില്‍ പിന്‍വലിച്ച കേസുകളുടെ വിശദാംശങ്ങള്‍ ഉള്‍ക്കൊള്ളിച്ച് ധവളപത്രം ഇറക്കണമെന്നും പിന്‍വലിച്ച കേസുകള്‍ ജുഡീഷ്യല്‍ റിവ്യൂവിന് വിധേയമാക്കണമെന്നും അദ്ദേഹം ആവശ്യപ്പെട്ടു.

ആര്‍എസ്എസ്, എബിവിപി പ്രവര്‍ത്തകര്‍ ഉള്‍പ്പെട്ട ഒരു സാധാരണ കേസ് പിന്‍വലിച്ചത് വന്‍ പ്രശ്‌നമാക്കാന്‍ സിപിഎം സംസ്ഥാന സെക്രട്ടറി അടക്കമുള്ളവര്‍ രംഗത്തിറങ്ങിയിരിക്കുകയാണ്. മനോജ് വധക്കേസില്‍ കുറ്റക്കാരായ ഉന്നത നേതാക്കള്‍ കുടുങ്ങുമെന്ന് മുന്‍കൂട്ടി കണ്ടുകൊണ്ട് വിവാദം സൃഷ്ടിച്ച് രക്ഷപ്പെടാനുള്ള ശ്രമമാണ് ഇതിന് പിന്നില്‍. വി എസ് അച്യുതാനന്ദന്‍, കോടിയേരി ബാലകൃഷ്ണന്‍ തുടങ്ങിയ സിപിഎം ഉന്നത നേതാക്കളുടെ മക്കള്‍ ഉള്‍പ്പെടുന്ന കേസുകളാണ് കഴിഞ്ഞ എല്‍ഡിഎഫ് ഭരണകാലത്ത് പിന്‍വലിച്ചത്. 307-ാം വകുപ്പ് പ്രകാരം കുറ്റം ചുമത്തപ്പെട്ട കേസുകള്‍ വരെ പിന്‍വലിച്ചിട്ടുണ്ട്.

കൊലപാതകക്കുറ്റം ഉള്‍പ്പെടെയുള്ള ക്രിമിനല്‍ കേസുകളില്‍ പ്രതികളായ സിപിഎം നേതാക്കളുടെ മക്കളാണ് രക്ഷപ്പെട്ടത് കേസുകള്‍ പിന്‍വലിക്കാനുള്ള വിവേചനാധികാരം പ്രോസിക്യൂഷനും കോടതിക്കുമാണ്. സര്‍ക്കാരിനോ പോലീസുദ്യോഗസ്ഥനോ ഇതിന് അവകാശമില്ല. എം.ജി. കോളജ് കേസ് പിന്‍വലിക്കാന്‍ അനുവദിച്ചുകൊണ്ടുള്ള വിധി അപ്പീല്‍ കാലാവധി കഴിഞ്ഞ ഒന്നാണ്. കേരളത്തില്‍ കഴിഞ്ഞ പത്തു വര്‍ഷക്കാലം പിന്‍വലിച്ച കേസുകളെക്കുറിച്ച് വിശദമായ ചര്‍ച്ച നടത്താന്‍ വിവാദമുണ്ടാക്കുന്ന സിപിഎം നേതാക്കള്‍ തയ്യാറുണ്ടോ എന്ന് വെളിപ്പെടുത്തണം.

കോഴിക്കോട് സുന്ദരിഅമ്മ വധക്കേസില്‍ നിരപരാധിയെ പ്രതിയാക്കി കൃത്രിമ തെളിവുണ്ടാക്കിയ കുറ്റത്തിന് രണ്ടു മുതിര്‍ന്ന പോലീസുദ്യോഗസ്ഥന്മാര്‍ക്കെതിരെ നടപടികള്‍ ശുപാര്‍ശ ചെയ്ത കോടതി വിധി ആഴത്തില്‍ ചര്‍ച്ച ചെയ്യേണ്ടതാണ്. നിരവധി സംഭവങ്ങളില്‍ പോലീസ് ക്രൂരതക്ക് ഇരയായി കേസില്‍ പ്രതിചേര്‍ക്കപ്പെട്ട സാഹചര്യമുണ്ടായിട്ടുണ്ട്. ഇത്തരം കേസുകളില്‍ കൃത്രിമമായി തെളിവുണ്ടാക്കിയ കുറ്റത്തിന് പോലീസ് ഉദ്യോഗസ്ഥര്‍ക്കെതിരെ നടപടിയെടുക്കണമെന്ന് കോടതി വിധികള്‍ ഉണ്ടായെങ്കിലും ക്രൂരതയുടെ പ്രതീകങ്ങളായ ഇത്തരക്കാരെ സര്‍ക്കാര്‍ സംരക്ഷിക്കുകയാണ്. ശ്രീധരന്‍പിള്ള പറഞ്ഞു.
    
</TEXT>
</DOC>