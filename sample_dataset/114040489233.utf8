<DOC>
<DOCNO>114040489233.utf8</DOCNO>
<TEXT>


           മാനസിക രോഗികളായ തടവുകാരെ വിട്ടയക്കണമെന്ന്‌ ശുപാര്‍ശ    

Friday 4 April 2014 8:25 pm IST

        തിരുവനന്തപുരം: സംസ്ഥാനത്തെ ജയിലുകളില്‍ കഴിയുന്ന മാനസിക രോഗികളായ തടവുകാരെ വിട്ടയയ്ക്കണമെന്ന്‌ ശുപാര്‍ശ. ജയില്‍ ഡിജിപി ടി.പി. സെന്‍കുമാറാണ്‌ സര്‍ക്കാരിന്‌ ഇതു സംബന്ധിച്ച്‌ ശുപാര്‍ശ നല്‍കിയത്‌. ബന്ധുക്കള്‍ ഏറ്റെടുക്കാന്‍ തയ്യാറാകുക പോലും ചെയ്യാത്ത 88 മാനസിക രോഗികളാണ്‌ ജയിലുകളിലുള്ളത്‌. 33 വര്‍ഷമായി വിചാരണ പോലും പൂര്‍ത്തിയാക്കാത്തവര്‍ ഇക്കൂട്ടത്തിലുണ്ട്‌. 
മനോരോഗാശുപത്രിയില്‍ ചികിത്സയില്‍ കഴിയുന്ന തടവുകാരെ കുറിച്ച്‌ ആദ്യമായാണ്‌ ജയില്‍വകുപ്പ്‌ റിപ്പോര്‍ട്ട്‌ തയ്യാറാക്കുന്നത്‌. വിചാരണ പോലും നടത്താതെ 1977 മുതല്‍ ചികിത്സയില്‍ കഴിയുന്ന തടവുകാരുണ്ട്‌. ഇവരില്‍ രോഗം മൂര്‍ച്ഛിച്ചവരും രോഗം മാറിയവരുമുണ്ട്‌. രോഗം മാറിയവരെ ജാമ്യത്തിലിറക്കാന്‍ പോലും ബന്ധുക്കളെത്തുന്നില്ല. 
ശിക്ഷിക്കപ്പെട്ടാലും പുറത്തിറങ്ങാനുള്ള കാലയളവ്‌ പലരും കഴിഞ്ഞിട്ടുണ്ടെന്ന്‌ സെന്‍കുമാര്‍ റിപ്പോര്‍ട്ടില്‍ പറയുന്നു. ഇവരൊക്കെ ആശുപത്രി സെല്ലില്‍ കഴിയുന്നവരാണ്‌. ജയിലിനുള്ളില്‍ കഴിയുന്ന മാനസിക രോഗികളായ തടവുകാരുടെ എണ്ണം ഇതിലേറെയുണ്ട്‌. മാനസികരോഗ ആശുപത്രികളില്‍ രോഗികള്‍ തമ്മിലുള്ള ഏറ്റുമുട്ടലില്‍ മരിക്കുന്നവരുടെ എണ്ണം കൂടിവരികയാണ്‌. മിക്ക സംഭവങ്ങളിലും റിമാന്റ്‌ പ്രതികളായ രോഗികളാണ്‌ പ്രതികളാകുന്നത്‌. 
മാനസികരോഗികളുടെ ദയനീയാവസ്ഥ പരിഗണിച്ചാണ്‌ ജയില്‍ വകുപ്പ്‌ റിപ്പോര്‍ട്ട്‌ തയ്യാറാക്കിയിരിക്കുന്നത്‌. അസുഖം ഭേദമായിട്ടും ബന്ധുക്കള്‍ ഏറ്റെടുക്കാത്ത തടവുകാരുടെ സുരക്ഷ ഉറപ്പാക്കണമെന്നും റിപ്പോര്‍ട്ടില്‍ പറയുന്നു.
    
</TEXT>
</DOC>