<DOC>
<DOCNO>114031783874.utf8</DOCNO>
<TEXT>


           ഹിതപരിശോധനാ ഫലം അനുകൂലം; ക്രിമിയ റഷ്യയ്‌ക്കൊപ്പം    

Monday 17 March 2014 11:55 am IST

കീവ്: റഷ്യയുടെ ഭാഗമാകാനുള്ള തീരുമാനത്തെ അനുകൂലിച്ച് ക്രിമിയന്‍ ജനതയുടെ വിധിയെഴുത്ത്. ഹിതപരിശോധനയില്‍ പങ്കെടുത്ത 95.5 ശതമാനം പേരും തീരുമാനത്തെ അനുകൂലിച്ച് വോട്ട് രേഖപ്പെടുത്തി. ക്രിമിയന്‍ ജനതയുടെ ആഗ്രഹത്തെ മാനിക്കുന്നതായി റഷ്യന്‍ പ്രസിഡന്റ് വ്‌ലാഡിമര്‍ പുടിന്‍ അറിയിച്ചു. ഹിതപരിശോധനയ്ക്കിടെയുണ്ടായ സംഘര്‍ഷത്തില്‍ മൂന്ന് പേര്‍ മരിച്ചു.

റഷ്യയുടെ ഭാഗമാകാന്‍ നേരത്തെ ക്രിമിയന്‍ പ്രാദേശിക പാര്‍ലമെന്റ് പ്രമേയം പാസാക്കിയിരുന്നു. ഇതുമായി ബന്ധപ്പെട്ട് റഷ്യയ്‌ക്കെതിരേ അമേരിക്കയും യൂറോപ്യന്‍ യൂണിയനും പരസ്യമായി രംഗത്തുവന്നിരുന്നു. ഇതിനു പിന്നാലെയാണ് ഹിതപരിശോധനയില്‍ ക്രിമിയന്‍ ജനത പാര്‍ലമെന്റ് തീരുമാനത്തിന് അനുകൂലമായി വിധിയെഴുതിയിരിക്കുന്നത്. ഉക്രെയിനോട് അനുകൂല നിലപാട് പുലര്‍ത്തുന്നവര്‍ ഹിതപരിശോധന ബഹിഷ്‌കരിച്ചു.

ക്രിമിയയിലെ ന്യൂനപക്ഷങ്ങളായ ടാട്ടാര്‍, തുര്‍ക്ക് വംശജര്‍, സുന്നി വിഭാഗങ്ങളും ഹിതപരിശോധ ബഹിഷ്‌കരിച്ചതായാണ് റിപ്പോര്‍ട്ട്. ഹിതപരിശോധനയുമായി ബന്ധപ്പെട്ട് റഷ്യന്‍ അനുകുലികളും ഉെ്രെകന്‍ അനുകൂലികളുമായുണ്ടായ വിവിധ സംഘര്‍ഷങ്ങളിലായി 3 പേര്‍കൊല്ലപ്പെടുകയും നിരവധിപ്പേര്‍ക്ക് പരിക്കേല്‍ക്കുകയും ചെയ്തിട്ടുണ്ട്. മൂന്ന് ദിവസത്തിനുള്ളില്‍ ക്രിമിയയെ റഷ്യന്‍ യൂണിയനിലേക്ക് സംയോജിപ്പിച്ചേക്കുമെന്നാണ് റഷ്യന്‍ മാദ്ധ്യമങ്ങള്‍ റിപ്പോര്‍ട്ട് ചെയ്യുന്നത്.
    
</TEXT>
</DOC>