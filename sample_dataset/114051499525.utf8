<DOC>
<DOCNO>114051499525.utf8</DOCNO>
<TEXT>


           സംവിധായകന്‍ ബി.ഉണ്ണികൃഷ്ണനെ വിലക്കിയാല്‍ നേരിടുമെന്ന് ഫെഫ്ക    

Wednesday 14 May 2014 4:24 pm IST

കൊച്ചി: സംവിധായകന്‍ ബി.ഉണ്ണികൃഷ്ണണന് ആജീവനാന്ത വിലക്ക് ഏര്‍പ്പെടുത്താനുള്ള തീയേറ്റര്‍ ഉടമകളുടെ നീക്കത്തെ മറ്റു ചലച്ചിത്ര സംഘടനകളുമായി ചേര്‍ന്ന് നേരിടാന്‍ ചലച്ചിത്ര സാങ്കേതിക പ്രവര്‍ത്തകരുടെ സംഘടനയായ ഫെഫ്ക തീരുമാനിച്ചു. വിലക്ക് ഏര്‍പ്പെടുത്താനുള്ള തീയേറ്ററുകളുടെ നീക്കം അപലപനീയമാണെന്നും യോഗം വിലയിരുത്തി. ഫിലിം എക്‌സിബിറ്റേഴ്‌സ് ഫെഡറേഷനെതിരെ ഉണ്ണികൃഷ്ണന്‍ നിലപാടെടുക്കുന്നുവെന്ന് ആരോപണം ഉയര്‍ന്നിരുന്നു. തുടര്‍ന്ന് മോഹന്‍ലാല്‍ നായകനാവുന്ന ഉണ്ണികൃഷ്ണന്റെ മിസ്റ്റര്‍ ഫ്രോഡ് എന്ന സിനിമ റിലീസ് ചെയ്യില്ലെന്ന് തീയേറ്റര്‍ ഉടമകള്‍ നിലപാടെടുത്തിരുന്നു. ഉണ്ണികൃഷ്ണന്‍ തിരക്കഥയെഴുതുന്നതോ സംവിധാനം ചെയ്യുന്നതോ നിര്‍മിക്കുന്നതോ ആയ ചിത്രങ്ങളൊന്നും ഇനി പ്രദര്‍ശിപ്പിക്കേണ്ടെന്നാണ് ഫെഡറേഷന്റെ പൊതുയോഗത്തില്‍ തീരുമാനിച്ചത്.

ഫെഡറേഷന്റെ പുതിയ ഓഫീസ് ഉദ്ഘാടനച്ചടങ്ങില്‍ പങ്കെടുക്കുന്നതില്‍ നിന്ന് മറ്റ് സംവിധായകരെയും സിനിമാ സംഘടനാ ഭാരവാഹികളെയും പിന്തിരിപ്പിച്ചുവെന്നാരോപിച്ചാണ് ഉണ്ണികൃഷ്ണനെതിരെ ഫെഡറേഷന്‍ രംഗത്തുവന്നത്. ഉണ്ണികൃഷ്ണന്‍ സംവിധാനം ചെയ്ത മോഹന്‍ലാല്‍ ചിത്രം 'മിസ്റ്റര്‍ ഫ്രോഡ്' പ്രദര്‍ശിപ്പിക്കേണ്ടെന്ന തീയറ്ററുടമകളുടെ തീരുമാനം സിനിമാരംഗത്ത് വന്‍ വിവാദത്തിനും ചേരിതിരിവിനുമാണ് കളമൊരുക്കിയത്. മെയ് എട്ടിന് റിലീസ് ചെയ്യേണ്ടിയിരുന്ന ചിത്രം ഒടുവില്‍ ഒരാഴ്ചയ്ക്കുശേഷം പ്രദര്‍ശിപ്പിച്ചു തുടങ്ങാമെന്ന ഏകപക്ഷീയമായ നിലപാടില്‍ ഫെഡറേഷനെത്തിയതോടെയാണ് തര്‍ക്കം തീര്‍ന്നത്. 'മിസ്റ്റര്‍ ഫ്രോഡ്' 17 ന് റിലീസ് ചെയ്യാനും ചൊവ്വാഴ്ച ചേര്‍ന്ന പൊതുയോഗത്തില്‍ തീരുമാനമായിരുന്നു. ഈ സാഹര്യത്തിലാണ് തീയറ്റര്‍ ഉടമകളുടെ തീക്കത്തെ എതിര്‍ത്ത് ചലച്ചിത്ര സംഘടനകള്‍ എത്തിയിരിക്കുന്നത്.
    
</TEXT>
</DOC>