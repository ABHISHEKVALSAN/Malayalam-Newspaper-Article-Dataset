<DOC>
<DOCNO>114102736194.utf8</DOCNO>
<TEXT>


           മനോജ് വധം : 'നിയമ വാഴ്ച അട്ടിമറിക്കാനുള്ള സിപിഎം നീക്കം അവസാനിപ്പിക്കുക, നീതി നടപ്പാക്കാന്‍ അനുവദിക്കുക' സത്യഗ്രഹം 29 ന്    

Monday 27 October 2014 8:49 pm IST

        കണ്ണൂര്‍: സിപിഎമ്മുകാര്‍ കൊലപ്പെടുത്തിയ ആര്‍എസ്എസ് നേതാവ് മനോജിന്റെ ബന്ധുക്കള്‍, നിയമ വാഴ്ച അട്ടിമറിക്കാനുള്ള സിപിഎം നീക്കം അവസാനിപ്പിക്കുക, നീതി നടപ്പാക്കാന്‍ അനുവദിക്കുക എന്നീ ആവശ്യങ്ങളുന്നയിച്ച് സത്യഗ്രഹം നടത്തുമെന്ന് ബിജെപി ജില്ലാ അധ്യക്ഷന്‍ കെ.രഞ്ചിത്ത് പത്രസമ്മേളനത്തില്‍ പറഞ്ഞു. ജനാധിപത്യ സംരക്ഷണ സമിതിയുടെ ആഭിമുഖ്യത്തില്‍ സത്യഗ്രഹം 29 ന് രാവിലെ 10 മണിക്ക് തലശ്ശേരി പുതിയ ബസ്സ്റ്റാന്റ് പരിസരത്ത് ബിജെപി ദേശീയ നിര്‍വ്വാഹക സമിതി അംഗം അഡ്വക്കറ്റ് പി.എസ്.ശ്രീധരന്‍ പിള്ള ഉദ്ഘാടനം ചെയ്യും.

നിയമ വാഴ്ച അട്ടിമറിക്കാനുള്ള ബോധപൂര്‍വ്വമായ ശ്രമമാണ് സിപിഎം നേതൃത്വത്തിന്റെ ഭാഗത്ത് നിന്നുണ്ടാകുന്നത്. ആര്‍എംപി നേതാവ് ടി.പി.ചന്ദ്രശേഖരന്റെയും എംഎസ്എഫ് പ്രവര്‍ത്തകന്‍ അരിയില്‍ ഷുക്കൂറിന്റെയും കൊലപാതക ക്കേസുകളിലും ഇതേ നിലപാടായിരുന്നു സിപിഎമ്മിന്. കൊന്നവരില്‍ നിന്ന് കൊല്ലിച്ചവരിലേക്കുള്ള ദൂരം അടുത്ത് വരുമ്പോഴാണ് സിപിഎമ്മുകാര്‍ ഇത്തരം പ്രവര്‍ത്തനങ്ങളുമായി രംഗത്ത് വരുന്നത്.

മനോജ് വധക്കേസില്‍ തങ്ങള്‍ക്ക് പങ്കില്ലെന്നാണ് സിപിഎം നേതൃത്വം പറഞ്ഞിരുന്നത്. കേസന്വേഷണം പുരോഗമിക്കുമ്പോള്‍ അന്വേഷണ സംഘത്തെ സിപിഎം പരസ്യമായി ഭീഷണിപ്പെടുത്തുകയാണ്. പാര്‍ട്ടി ജില്ലാ സെക്രട്ടറി പി.ജയരാജന്‍ പറഞ്ഞത് കേരളത്തില്‍ എല്ലാ കാലത്തും ഉമ്മന്‍ ചാണ്ടി മുഖ്യമന്ത്രിയായിരിക്കുമെന്ന് ആരും കരുതേണ്ടെന്നാണ്. അന്വേഷണ ഉദ്യോഗസ്ഥരുടെ പേരെടുത്ത് പറഞ്ഞ ജയരാജന്‍ അവരുടെ മക്കള്‍ പഠിക്കുന്നതും, ഭാര്യമാര്‍ ജോലി ചെയ്യുന്നതും എവിടെയാണെന്ന് തങ്ങള്‍ക്കറിയാമെന്നായിരുന്നു. കേസിലെ പ്രതികളെ കണ്ണൂര്‍ സ്‌പെഷ്യല്‍ സബ് ജയിലില്‍ മുന്‍ ആഭ്യന്തര മന്ത്രി കോടിയേരി ബാലകൃഷ്ണന്‍ സന്ദര്‍ശിച്ചത് പ്രതികളെ ഭീഷണിപ്പെടുത്താനാണ്. നേതൃത്വത്തിലുള്ളവരുടെ പേരുകള്‍ പറയാതിരിക്കാനാവശ്യമായ മുന്‍കരുതലിന്റെ ഭാഗമാണ് കോടിയേരിയുടെ സന്ദര്‍ശനം. ആര്‍എസ്എസ് ജില്ലാ സമ്പര്‍ക്ക പ്രമുഖ് കെ.ബി.പ്രജിലും പത്രസമ്മേളനത്തില്‍ പങ്കെടുത്തു.
    
</TEXT>
</DOC>