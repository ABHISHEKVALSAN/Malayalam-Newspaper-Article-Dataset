<DOC>
<DOCNO>114022578836.utf8</DOCNO>
<TEXT>


           സുകുമാരന്‍ നായരുമായി കൂടിക്കാഴ്ച ഉദ്ദേശിച്ചിരുന്നില്ല: സുധീരന്‍    

Tuesday 25 February 2014 11:34 pm IST

കോട്ടയം: എന്‍എസ്‌എസ്‌ നേതൃത്വവുമായി ചര്‍ച്ച നടത്താനല്ല മന്നം സമാധിയില്‍പുഷ്പാര്‍ച്ചന നടത്താനാണ്‌ പെരുന്നയില്‍ പോയതെന്ന്‌ കെപിസിസി പ്രസിഡന്റ്‌ വി.എം. സുധീരന്‍. എന്‍എസ്‌എസ്സിനെ അപമാനിച്ചെന്ന ജനറല്‍ സെക്രട്ടറിയുടെ പ്രസ്താവനയോട്‌ കോട്ടയം ഡിസി ഓഫീസിലെ സ്വീകരണ ചടങ്ങില്‍ പ്രതികരിക്കുകയായിരുന്നു സുധീരന്‍. 

ഏതെങ്കിലും തരത്തില്‍ ചര്‍ച്ച നടത്താമെന്ന്‌ വിചാരിച്ചല്ല പെരുന്നയില്‍ പോയത്‌. മന്നം സമാധിയിലെത്തി പുഷ്പാര്‍ച്ചന നടത്തി പത്ത്‌ മിനിട്ട്‌ പ്രാര്‍ത്ഥനയില്‍ പങ്കുചേര്‍ന്നു തിരിച്ചുപോന്നു. അത്രമാത്രം. ഇതു സംബന്ധിച്ച്‌ ഇനി വിവാദത്തിനില്ല. എന്‍എസ്‌എസ്‌ എന്ന മഹാപ്രസ്ഥാനവുമായി നല്ല ബന്ധമാണ്‌ ഉള്ളത്‌. സ്പീക്കറായിരിക്കേ മന്നം ജയന്തി സമ്മേളനം ഉദ്ഘാടനം ചെയ്തിട്ടുണ്ട്‌. 

ജനറല്‍ സെക്രട്ടറി സുകുമാരന്‍ നായരുമായി സംസാരിച്ചശേഷമാണ്‌ മന്നം സമാധിയില്‍ എത്തിയത്‌. രാവിലെ 6.30 മുതല്‍ 11.30 വരെ പുഷ്പാര്‍ച്ചനയ്ക്ക്‌ സൗകര്യമുണ്ടെന്നും ഏത്‌ സമയത്തും വരാമെന്നും ജനറല്‍ സെക്രട്ടറി പറഞ്ഞിരുന്നു. 9.30 ഓടെ സമാധിമണ്ഡപത്തിലെത്തി പുഷ്പാര്‍ച്ചന നടത്തി തിരികെ പോന്നു. ഒരിക്കലും ചിന്തിക്കാത്ത കാര്യമാണ്‌ തന്നെപ്പറ്റിപ്പറയുന്നത്‌ എന്നതില്‍ ഖേദമുണ്ട്‌. ദയവായി വെറുതെവിടുക. എല്ലാം നേരെചോവ്വേ പോകണമെന്നാണെന്റെ ആഗ്രഹം, സുധീരന്‍ പറഞ്ഞു.
    
</TEXT>
</DOC>