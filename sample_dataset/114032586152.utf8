<DOC>
<DOCNO>114032586152.utf8</DOCNO>
<TEXT>


           ഭാരത്‌ വിജയ്‌ റാലികള്‍ ഇന്നുമുതല്‍    

Tuesday 25 March 2014 9:00 pm IST

        ന്യൂദല്‍ഹി: ബിജെപിയുടെ പ്രധാനമന്ത്രി സ്ഥാനാര്‍ത്ഥി നരേന്ദ്രമോദിയുടെ രണ്ടാംഘട്ട പ്രചാരണ പരിപാടികള്‍ക്ക്‌ ഇന്ന്‌ തുടക്കം കുറിക്കും. ജമ്മുകാശ്മീരിലെ ഉധംപൂരിലാണ്‌ ആദ്യ പരിപാടി. വൈകിട്ട്‌ ആറുമണിക്ക്‌ ദല്‍ഹിയിലെ സേലാംപൂര്‍ ശാസ്ത്രിപാര്‍ക്കില്‍ രണ്ടാമത്തെ റാലി നടക്കും. 295 ലോക്സഭാ മണ്ഡല പരിധികളിലായി 185 റാലികളാണ്‌ രണ്ടാം ഘട്ടത്തിലെന്ന്‌ രാജ്യസഭാ പ്രതിപക്ഷ നേതാവ്‌ അരുണ്‍ ജെയ്റ്റ്ലി അറിയിച്ചു.
ബിജെപി ഇതിനകം നാനൂറിലധികം ലോക്സഭാ മണ്ഡലങ്ങളില്‍ സ്ഥാനാര്‍ത്ഥികളെ പ്രഖ്യാപിച്ചതായി ജെയ്റ്റ്ലി പറഞ്ഞു. ചെറിയ തര്‍ക്കങ്ങളെ വിവാദങ്ങളാക്കി വളര്‍ത്തി പാര്‍ട്ടിക്കെതിരായ പ്രചാരണ പ്രവര്‍ത്തനങ്ങളുമായി മാധ്യമങ്ങള്‍ മുന്നോട്ടുപോകുകയാണെന്നും ജയ്റ്റ്ലി പറഞ്ഞു. 
രാജസ്ഥാനിലെ ബാര്‍മറിലെ സ്ഥാനാര്‍ത്ഥിത്വക്കാര്യത്തില്‍ ബിജെപി നിലപാട്‌ വ്യക്തമാണെന്നും പാര്‍ട്ടി കേന്ദ്ര തെരഞ്ഞെടുപ്പ്‌ സമിതിയാണ്‌ ജസ്വന്ത്സിങ്ങിന്‌ സ്ഥാനാര്‍ത്ഥിത്വം നല്‍കേണ്ടെന്ന്‌ തീരുമാനിച്ചതെന്നും ദേശീയ അദ്ധ്യക്ഷന്‍ രാജ്നാഥ്സിങ്‌ പറഞ്ഞു. സുഷമാ സ്വരാജായിരിക്കും മോദിയേക്കാള്‍ മികച്ച പ്രധാനമന്ത്രിയെന്ന ദിഗ്‌വിജയ്‌ സിങ്ങിന്റെ പരാമര്‍ശം പരിഹസിച്ചു തള്ളിയ ബിജെപി മധ്യപ്രദേശില്‍ തുടര്‍ച്ചയായി പരാജയപ്പെടുന്ന ദിഗ്‌ വിജയ്‌ സിങ്ങിന്റെ ഉപദേശങ്ങള്‍ തങ്ങള്‍ക്കാവശ്യമില്ലെന്നും പറഞ്ഞു. 
    
</TEXT>
</DOC>