<DOC>
<DOCNO>114112344491.utf8</DOCNO>
<TEXT>


             ചാവറയച്ചന്റെ വിശുദ്ധ പദവി പ്രഖ്യാപനം കൂനമ്മാവിലും ചരിത്രാഘോഷമായി    

Sunday 23 November 2014 9:53 pm IST

        കൊച്ചി: പുണ്യഭൂമിയെ സ്വര്‍ഗീയ മഴകൊണ്ട് നനച്ച്, പൊള്ളുന്ന ചൂടിനെ ശമിപ്പിച്ച അന്തരീക്ഷം സൃഷ്ടിച്ചുകൊണ്ട് നൊമ്പരങ്ങളുടെ ഉള്‍നീറ്റലിന് ആശ്വാസമായി കൂനമ്മാവിന് ഒരു വിശുദ്ധന്‍.   വാഴ്ത്തപ്പെട്ട ചാവറ കുര്യാക്കോസ് ഏലിയാസച്ചന്‍ വിശുദ്ധ പദവിയിലേക്ക് ഉയര്‍ത്തപ്പെട്ട ഞായറാഴ്ച ചാവറയച്ചന്റെ ഭൗതീക ശരീരം അലിഞ്ഞു ചേര്‍ന്ന കൂനമ്മാവ് പതിനായിരങ്ങള്‍ സംഗമിച്ച പുണ്യഭൂമിയായി.

ചാവറയച്ചന്റെ വിശുദ്ധ പദവി പ്രഖ്യാപനത്തിന്റെ വരാപ്പുഴ അതിരൂപതാതല ആഘോഷങ്ങളില്‍ പങ്കെടുക്കാന്‍ ചാവറയച്ചന്റെ കബറിടം സ്ഥിതി ചെയ്യുന്ന കൂനമ്മാവ് സെന്റ് ഫിലോമിനാസ് ദൈവാലയത്തിലേക്ക് ജനസഹസ്രങ്ങളാണ് ഒഴുകിയെത്തിയത്.

ക്രിസ്തുരാജന്റെ തിരുനാള്‍ ദിനം കൂടിയായ ഞായറാഴ്ച കൂനമ്മാവില്‍ നടന്ന വിശുദ്ധ പദവി പ്രഖ്യാപനാഘാഷങ്ങള്‍ അക്ഷരാര്‍ത്ഥത്തില്‍ തന്നെ ചരിത്രത്തിലെ മറ്റൊരേടായി മാറി. ചാവറയച്ചനെ റോമില്‍ വിശുദ്ധനായി പ്രഖ്യാപിച്ച അതേ സമയത്തു തന്നെയായിരുന്നു കൂനമ്മാവ് സെന്റ് ഫിലോമിനാസ് ദേവാലയത്തില്‍ ചാവറയച്ചന്റെ കബറിടത്തില്‍ പുഷ്പാര്‍ച്ചനയും തുടര്‍ന്ന് കൃതജ്ഞതാ ബലിയുമടക്കം വിശുദ്ധ പദവി പ്രഖ്യാപനത്തിന്റെ വരാപ്പുഴ അതിരൂപതാതല ആഘോഷങ്ങള്‍ നടന്നത്.

ആഘോഷങ്ങള്‍ക്കു സമാപനം കുറിച്ചുകൊണ്ട് വിശുദ്ധ ചാവറയച്ചന്റെ തിരുസ്വരൂപവും വഹിച്ചുകൊണ്ടു നടന്ന ഭക്തി സാന്ദ്രവും സാഘോഷ നിര്‍ഭരവുമായ പ്രദക്ഷിണം ചരിത്രത്തില്‍ രേഖപ്പെടുത്തുന്നതായി.

ചാവറയച്ചന്‍ വിശുദ്ധനായി പ്രഖ്യാപിക്കപ്പെട്ട ശേഷം വിശുദ്ധനാക്കപ്പെട്ട ചാവറ കുര്യാക്കോസച്ചന്റെ പുണ്യ പാദസ്പര്‍ശനമേറ്റ മണ്ണാണ് ചരിത്ര പ്രസിദ്ധമായ കൂനമ്മാവിലേത്. ചാവറയച്ചന്‍ ദിവ്യബലിയര്‍പ്പിച്ച സെന്റ് ഫിലോമിനാസ് ദൈവാലയം, ബലിപീഠം, അദ്ദേഹം ജീവിതത്തിലെ അവസാന ഏഴു വര്‍ഷം താമസിച്ച ആശ്രമ കെട്ടിടം, അന്ത്യശ്വാസം വലിച്ച മുറി, ഉപയോഗിച്ചിരുന്ന വസ്തുക്കള്‍, പുണ്യ ശരീരം അടക്കം ചെയ്ത കബറിടം ഇതെല്ലാം കൂനമ്മാവിലാണ്.

നൂറ്റിയമ്പതു വര്‍ഷം മുമ്പ് ചാവറ കുര്യാക്കോസച്ചന്‍ കൂനമ്മാവ് പള്ളിക്കടവില്‍ ബോട്ടില്‍ വന്നിറങ്ങിയതിന്റെ അനുസ്മരണം പുതുക്കിക്കൊണ്ട് കൂനമ്മാവ് ഇടവകാംഗങ്ങള്‍ പള്ളിക്കടവില്‍ നിന്നും സെന്റ് ഫിലോമിനാസ് ദേവാലയത്തിലേക്ക് പദയാത്രയായി നീങ്ങി.

പദയാത്രകള്‍ പള്ളിയുടെ പ്രധാന കവാടത്തിലെത്തി സംഗമിച്ചതോടെ വിശുദ്ധ ചാവറ കുര്യാക്കോസച്ചന്റെ 18 അടി ഉയരമുള്ള പൂര്‍ണകായ പ്രതിമ കോട്ടപ്പുറം ബിഷപ് ഡോ. ജോസഫ് കാരിക്കശ്ശേരി ആശീര്‍വദിച്ചു. കൃതജ്ഞതാ ദിവ്യബലിയില്‍ കൊച്ചി ബിഷപ് ഡോ. ജോസഫ് കരിയില്‍ മുഖ്യകാര്‍മികനായിരുന്നു. കണ്ണൂര്‍ ബിഷപ് ഡോ. അലക്‌സ് വടക്കുംതല വചന സന്ദേശം നല്‍കി.
    
</TEXT>
</DOC>