<DOC>
<DOCNO>114030781381.utf8</DOCNO>
<TEXT>


           അഴിമതിക്കു കൂട്ടുനിന്നില്ല; സാക്ഷരതാ മിഷന്‍ വനിതാ ഡയറക്ടറുടെ കസേര തെറിച്ചു    

Friday 7 March 2014 10:32 pm IST

        തിരുവനന്തപുരം: സംസ്ഥാന സാക്ഷരതാ മിഷനില്‍ നിന്നും പ്രഥമ വനിതാ ഡയറക്ടര്‍ പടിയിറങ്ങുന്നു. അഴിമതിക്കു കൂട്ടുനില്‍ക്കാത്തതാണ്‌ വനിതാ ഡയറക്ടര്‍ ഗീതാ സജീവനെ പുറത്താക്കാനിടയാക്കിയത്‌. കഴിഞ്ഞ ദിവസം അവിചാരിതമായി വിദ്യാഭ്യാസ മന്ത്രിയുടെ ഓഫീസില്‍ നിന്നും ഡെപ്യൂട്ടേഷന്‍ റദ്ദാക്കിക്കൊണ്ടുള്ള ഉത്തരവു പുറത്തിറക്കുകയായിരുന്നു. മുസ്ലിംലീഗ്‌ നേതാവിന്റെ സമ്മര്‍ദത്തെ തുടര്‍ന്നാണു കെപിസിസി നോമിനേറ്റു ചെയ്ത കോളജധ്യാപിക കൂടിയായ വനിതാ ഡയറക്ടറുടെ നിയമനം ആറുമാസം കൊണ്ടു അവസാനിപ്പിച്ചത്‌. സാധാരണനിലയില്‍ ഡെപ്യൂട്ടേഷന്‍ ഇടയ്ക്കുവെച്ചു റദ്ദു ചെയ്യാറില്ല. പൊതുവിദ്യാഭ്യാസ വകുപ്പു ഡയറക്ടറുടെ എതിര്‍പ്പിനെ മറികടന്നാണു മന്ത്രി ഇവരെ പുറത്താക്കിയത്‌. ആലപ്പുഴ ജില്ലക്കാരനായ മുസ്ലിംലീഗു നേതാവാണു സംസ്ഥാന സാക്ഷരതാ മിഷന്റെ ഭരണം നടത്തുന്നത്‌. ഇതിനെതിരെ പ്രതികരിച്ചതോടെയാണു വനിതാ ഡയറക്ടര്‍ക്കെതിരെ നീക്കമുണ്ടായത്‌.
സംസ്ഥാന സാക്ഷരതാമിഷന്റെ ഭരണനിര്‍വാഹക സമിതിയില്‍ പ്രത്യേക ക്ഷണിതാവ്‌ മാത്രമാണ്‌ ലീഗ്‌ നേതാവ്‌. ഡയറക്ടര്‍ ക്ഷണിച്ചാല്‍ മാത്രം യോഗത്തിനെത്തേണ്ട ഇയാള്‍ എല്ലാ ദിവസവും സാക്ഷരതാമിഷനില്‍ എത്തുകയും ദൈനംദിന കാര്യങ്ങളില്‍ ഇടപെടുകയും ചെയ്തിരുന്നു. സര്‍ക്കാര്‍ സര്‍വീസില്‍ നിന്നും വിരമിച്ച ഉദ്യോഗസ്ഥന്‍ മിഷന്‍ ഡയറക്ടറുടെ ചുമതല വഹിച്ചിരുന്നതിനാല്‍ ഇക്കാര്യങ്ങള്‍ക്കു തടസ്സമുണ്ടായില്ല. ഉദ്യോഗക്കയറ്റം, ട്രാന്‍സ്ഫര്‍, ശമ്പളവര്‍ധന, അനധികൃത നിയമനം തുടങ്ങിയവയെല്ലാം ഇയാളുടെ നിയന്ത്രണത്തിലായിരുന്നു. അതിനിടെയാണു ഗീതാ സജീവ്‌ ഡയറക്ടറായി എത്തുന്നത്‌. ആയിരക്കണക്കിനു രൂപയായിരുന്നു പ്രതിമാസം ലീഗ്‌ നേതാവ്‌ യാത്രാച്ചെലവിനത്തില്‍ കൈപ്പറ്റിയത്‌. അനാവശ്യ യാത്രകള്‍ക്കു പണം നല്‍കാനാവില്ലെന്ന ഡയറക്ടറുടെ നിലപാടും കസേര തെറിപ്പിക്കാന്‍ കാരണമായി. 
    
</TEXT>
</DOC>