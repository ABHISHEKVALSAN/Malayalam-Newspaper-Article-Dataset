<DOC>
<DOCNO>114101532988.utf8</DOCNO>
<TEXT>


           നേതൃത്വത്തിന് എതിരെ അന്വേഷണം വരും    

Wednesday 15 October 2014 11:04 pm IST

        കൊച്ചി: ദക്ഷിണ ഭാരത ഹിന്ദി പ്രചാര സഭയുടെ ഭരണം പിടിക്കാന്‍ കോണ്‍ഗ്രസ്- ഇടതു നേതൃത്വത്തിലുള്ള പാനലുകള്‍ വന്‍ തോതില്‍ ക്രമക്കേട് നടത്തിയതായി വ്യക്തമായി. പരാതികളെത്തുടര്‍ന്ന് സഭയുടെ ചെന്നൈ സെന്‍ട്രല്‍ കമ്മിറ്റി നടത്തിയ പരിശോധനയിലാണ് വ്യാപക ക്രമക്കേടുകള്‍ കണ്ടെത്തിയത്.  സഭയുടെ കേരള ഘടകത്തിന്റെ പ്രവര്‍ത്തനം സംബന്ധിച്ചും കേന്ദ്രത്തിന് അതൃപ്തിയുണ്ട്.

ഗവേഷണ കോഴ്‌സുകള്‍ ഉള്‍പ്പെടെയുളള ഉന്നത ബിരുദ കോഴ്‌സുകളുടെ നടത്തിപ്പിലും വ്യാപക ക്രമക്കേട് കണ്ടെത്തിയിട്ടുണ്ട്.
കേന്ദ്ര മാനവ വിഭവ ശേഷി മന്ത്രാലയത്തിനു കീഴിലാണ് ഹിന്ദി പ്രചാര സഭ. ക്രമക്കേട് സംബന്ധിച്ച് മന്ത്രാലയത്തിന് ഉടന്‍ റിപ്പോര്‍ട്ട് നല്‍കുമെന്നും സെന്‍ട്രല്‍ കമ്മിറ്റി വ്യക്തമാക്കി.
തെരഞ്ഞെടുപ്പില്‍ ഭൂരിപക്ഷം ലഭിക്കാന്‍ കോണ്‍ഗ്രസ്- ഇടതു അനുകൂല പാനലുകളുമായി രംഗത്തെത്തിയവര്‍ വ്യാപകമായി വ്യാജ അംഗത്വം ചേര്‍ത്തതായാണ് കണ്ടെത്തിയിട്ടുളളത്. തെരഞ്ഞടുപ്പ് പ്രഖ്യാപിച്ച ശേഷം ഇരുപക്ഷവും ആയിരത്തിലേറെപ്പേരെ പുതുതായി അംഗങ്ങളാക്കി. ഒരു കുടുംബത്തില്‍  നിന്നു തന്നെ നാലും അഞ്ചും പേര്‍ ഇത്തരത്തില്‍ അംഗങ്ങളായിട്ടുണ്ട്. ഇവരില്‍  അംഗങ്ങളില്‍ പലരും സ്ഥലത്തില്ലാത്തവരോ നിര്‍ദ്ദിഷ്ട യോഗ്യതകളില്ലാത്തവരോ ആണ്. അംഗങ്ങളായി ചേരുന്നവര്‍ അടക്കേണ്ട ഫീസ് ഒരുമിച്ച് ഡിമാന്റ് ഡ്രാഫ്റ്റ് എടുത്തിരിക്കയാണ്.

ഒരു ലക്ഷത്തിലേറെ രൂപയുടെ ഡി.ഡി ഒരുമിച്ചെടുത്താണ് നാനൂറിലേറെപ്പേരെ അംഗങ്ങളാക്കിയത്. ഇങ്ങനെ ആസൂത്രിതമായി അംഗങ്ങളെ ചേര്‍ക്കുന്നത് സഭയുടെ ഉദ്ദേശ്യ ലക്ഷ്യങ്ങള്‍ക്കും ഭരണഘടനക്കും വിരുദ്ധമാണെന്ന് സെന്‍ട്രല്‍ കമ്മിറ്റി അംഗങ്ങള്‍ ചൂണ്ടിക്കാട്ടി. ക്രമക്കേട് കണ്ടെത്തിയ സാഹചര്യത്തില്‍ ഈ അംഗത്വങ്ങള്‍ റദ്ദ് ചെയ്യാനാണ് സാധ്യത.അതേ സമയം ഇരുപക്ഷവും ആരോപണങ്ങളുമായി കോടതിയെ സമീപിച്ചതിനെ തുടര്‍ന്ന് തെരഞ്ഞടുപ്പ് നടപടിക്രമങ്ങള്‍ കോടതിയുടെ പരിഗണനയിലാണ്.
സഭയുടെ കേരള ഘടകവുമായി ബന്ധപ്പെട്ട് ഉയരുന്ന ആരോപണങ്ങള്‍ക്ക് വര്‍ഷങ്ങളുടെ പഴക്കമുണ്ട്. വന്‍ തോതിലുള്ള സാമ്പത്തിക ക്രമക്കേടും അഴിമതിയും സംസ്ഥാന ഘടകത്തില്‍ നടക്കുന്നതായി പരാതിയുണ്ട്. 2011 ല്‍ ഇതേക്കുറിച്ചന്വേഷിക്കാന്‍ സെന്‍ട്രല്‍ കമ്മിറ്റി ചുതലപ്പെടുത്തിയ സംഘം വിശദമായ അന്വേഷണ റിപ്പോര്‍ട്ട് സമര്‍പ്പിച്ചിരുന്നു. വര്‍ഷങ്ങളായി കേരള ഘടകത്തിന്റെ തലപ്പത്തു തുടരുന്ന ചിലരെ റിപ്പോര്‍ട്ടില്‍ പേരെടുത്ത് പറഞ്ഞ് കുറ്റപ്പെടുത്തുന്നുമുണ്ട്. എന്നാല്‍ കേന്ദ്രത്തിലെ യുപിഎ സര്‍ക്കാരിന്റെ മേലുള്ള സ്വാധീനം ഉപയോഗപ്പെടുത്തി അവര്‍ വീണ്ടും ഭാരവാഹിത്വത്തില്‍ തുടരുകയായിരുന്നു. സഭ കേരള ഘടകത്തിന്റെ ട്രഷററായിരുന്ന യൂത്ത് കോണ്‍ഗ്രസ് സംസ്ഥാന നേതാവ് അധ്യാപക നിയമനങ്ങളില്‍ നടത്തിയ അഴിമതിയും റിപ്പോര്‍ട്ടില്‍ ചൂണ്ടിക്കാണിച്ചിരുന്നുവെങ്കിലും ഒരു നടപടിയുമുണ്ടായില്ല.
സംസ്ഥാനത്ത് ഹിന്ദി പ്രചാര സഭയുടെ കോഴ്‌സ് നടത്തിപ്പിലും വന്‍ ക്രമക്കേട് നടക്കുന്നതായി ബോധ്യമായിട്ടുണ്ട്. സെന്‍ട്രല്‍ കമ്മിറ്റിയുടെ ഭാഗമായ അക്കാദമിക് കൗണ്‍സിലിലെ ചിലരും ഇതിന് ഒത്താശ ചെയ്യുന്നതായി വ്യക്തമായിട്ടുമുണ്ട്. കര്‍ണ്ണാടക ഘടകത്തിന്റെ പ്രസിഡന്റായിരുന്നയാളാണ് ഇപ്പോള്‍ അക്കാദമിക് കൗണ്‍സിലിന് നേതൃത്വം നല്‍കുന്നത്.എം.എ, എംഫില്‍,പിഎച്ച്.ഡി ഉള്‍പ്പെടയുള്ള ഉന്നത ബിരുദങ്ങള്‍ യോഗ്യതയില്ലാത്തവര്‍ക്ക് പണം വാങ്ങി നല്‍കുന്നതായാണ് വിവരം ലഭിച്ചിട്ടുള്ളത്. എറണാകുളം സെന്ററില്‍  കോഴ്‌സിനു രജിസ്റ്റര്‍ ചെയ്ത ശേഷം പണം നല്‍കിയാല്‍ കോഴ്‌സ് കാലാവധി പൂര്‍ത്തിയാകുമ്പോള്‍ സര്‍ട്ടിഫിക്കറ്റ് ലഭിക്കുമെന്ന് സഭയുടെ മുന്‍ ഭാരവാഹിയായ ഒരാള്‍ പറഞ്ഞു. സംസ്ഥാനത്തു നിന്ന്തന്നെ ലഭിച്ച പരാതിയുടെ അടിസ്ഥാനത്തിലാണ് സെന്‍ട്രല്‍ കമ്മിറ്റി ഇതേക്കുറിച്ചും അന്വേഷിച്ചത്. പരാതിയില്‍ കഴമ്പുണ്ടെന്ന് വ്യക്തമായ നിലക്ക് ഇതേക്കുറിച്ച് അന്വേഷിക്കാന്‍ കേന്ദ്ര ഏജന്‍സിയെ സമീപിക്കാനും ആലോചനയുണ്ട്.
    
</TEXT>
</DOC>