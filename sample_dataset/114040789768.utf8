<DOC>
<DOCNO>114040789768.utf8</DOCNO>
<TEXT>


           ഭീകരര്‍ കൊച്ചിയിലും ആലപ്പുഴയിലും എത്തിയിരുന്നു    

Monday 7 April 2014 8:24 am IST

        കൊച്ചി/ ആലപ്പുഴ: ഇന്ത്യന്‍  മുജാഹിദ്ദീന്‍ ഭീകരരായ വഖാസും തെഹ്സീന്‍ അക്തറും മൂന്നാര്‍ വാസത്തിനിടെ പലവട്ടം  കൊച്ചിയിലും വഖാസ്‌ ആലപ്പുഴയിലും വന്നിരുന്നതായി സൂചന.
കൊച്ചിയിലെ പ്രമുഖ മാളും  ഇവര്‍ സന്ദര്‍ശിച്ചു. ഇവരെ സഹായിച്ചവരെക്കുറിച്ച്‌ അന്വേഷണസംഘത്തിന്‌ വിവരം  ലഭിച്ചിട്ടുണ്ട്‌. കൊച്ചിയിലും ആലപ്പുഴയിലും ചില ഭീകരസംഘടന പ്രര്‍ത്തകരുമായി ഇവര്‍  കൂടിക്കാഴ്ച നടത്തി. ഇരുവരെയും കഴിഞ്ഞദിവസം കൊച്ചിയിലെത്തിച്ച്‌ തെളിവെടുക്കാന്‍  ആലേചിച്ചിരുന്നുവെങ്കിലും സുരക്ഷാ കാരണങ്ങളാല്‍  ഉപേക്ഷിക്കുകയായിരുന്നു.
കേരളത്തില്‍ ഒളിച്ചുതാമസിക്കാന്‍  സൗകര്യമൊരുക്കിയവര്‍,പണം നല്‍കിയവര്‍ എന്നിവരെക്കുറിച്ചും വിവരം ലഭിച്ചിട്ടുണ്ട്്‌.  ചില മലയാളികള്‍ ഇവരുടെ മൂന്നാറിലെ താമസസ്ഥലം സന്ദര്‍ശിച്ചിരുന്നു. 6500 രൂപ  വാടകയ്ക്കാണ്‌ മൂന്നാറില്‍ വഖാസ്‌ വീട്‌ എടുത്തിരുന്നത്‌. ചില മലയാളികളാണ്‌  വഖാസിന്‌ പണം എത്തിച്ചുനല്‍കിയിരുന്നത്‌.
തീവ്രവാദസ്വഭാവമുള്ള ചില സംഘടനകളുടെ  പ്രവര്‍ത്തകരുമായി ഇവര്‍ ബന്ധം സ്ഥാപിച്ചിരുന്നതായും അന്വേഷണസംഘം സംശയിക്കുന്നു.
ആലപ്പുഴയില്‍ വന്നിരുന്നതായി ചോദ്യം ചെയ്യലിലാണ്‌ വഖാസ്‌ സമ്മതിച്ചത്‌. ഒന്നര  ദിവസമാണ്‌ ഇവിടെ തങ്ങിയത്‌. ആലപ്പുഴയില്‍ എവിടെയെല്ലാം സന്ദര്‍ശനം നടത്തി,  ആരെയെല്ലാം കണ്ടു എന്നത്‌ കേന്ദ്ര ഇന്റലിജന്‍സും , ദല്‍ഹി പോലീസ്‌ സ്പെഷ്യല്‍  സെല്ലും , എന്‍ഐഎയും പ്രത്യേകം അന്വേഷിക്കും.
ആലപ്പുഴയില്‍ വച്ച്‌ വിവിധ  ജില്ലകളില്‍ നിന്നെത്തിയ ഭീകരസംഘടനകളിലെ തെരഞ്ഞെടുക്കപ്പെട്ട നേതാക്കളുമായി  ആശയവിനിമയം നടത്തിയതായും വിവരമുണ്ട്‌. കൂടിക്കാഴ്ച ഹൗസ്ബോട്ടിലായിരുന്നുവെന്നാണ്‌  സംശയം. അന്വേഷണത്തില്‍ സംസ്ഥാന പോലീസിന്റെ സഹകരണം തേടിയിട്ടില്ല.എന്നാല്‍ സംസ്ഥാന  പോലീസ്‌ സമാന്തരമായി അന്വേഷിക്കുന്നുണ്ട്‌.
വഖാസ്‌ ഒന്നില്‍ക്കൂടുതല്‍ തവണ  ആലപ്പുഴയില്‍ എത്തിയിട്ടുണ്ടോയെന്നും പരിശോധിക്കുന്നുണ്ട്‌. ഇയാളുമായി  ബന്ധപ്പെട്ടവരെക്കുറിച്ചും സഹായം നല്‍കിയവരെക്കുറിച്ചും സൂചന ലഭിച്ചിട്ടുണ്ട്‌.  ഇവരില്‍ പലരും നിരീക്ഷണത്തിലാണ്‌. തെരഞ്ഞെടുപ്പിന്‌ ശേഷം ഇവരെ ചോദ്യം ചെയ്യും.  വഖാസിനൊപ്പം ആലുവ, ആലപ്പുഴ, തൃക്കുന്നപ്പുഴ, കൊല്ലം, പത്തനംതിട്ട ഭാഗങ്ങളിലെ ചില  ഭീകര സംഘടനകളുടെ നേതാക്കളും ഉണ്ടായിരുന്നു.
മൂന്നുവര്‍ഷത്തിനുള്ളില്‍ ചില  സംഘടനകളിലെ നേതാക്കള്‍ വരുമാനത്തില്‍ കവിഞ്ഞ്‌ സ്വത്തുണ്ടാക്കിയതായും പോലീസിന്‌  വിവരമുണ്ട്‌. ഇവരും നിരീക്ഷണത്തിലാണ്‌.

ആര്‍.അജയകുമാര്‍, ടി.എസ്‌  നീലാംബരന്‍

</TEXT>
</DOC>