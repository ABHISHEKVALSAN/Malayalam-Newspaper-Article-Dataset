<DOC>
<DOCNO>114092186742.utf8</DOCNO>
<TEXT>


           മന്ത്രിസഭയിലെ മാറ്റം: ആശയക്കുഴപ്പമില്ലെന്ന്‌ മുഖ്യമന്ത്രി     

Sunday 21 September 2014 10:08 am IST

മലപ്പുറം: ലോകസഭാ തെരഞ്ഞെടുപ്പിനുശേഷം മന്ത്രിസഭയില്‍ മാറ്റമുണ്ടാകുമെന്ന കാര്യത്തില്‍ ആശയക്കുഴപ്പമില്ലെന്ന്‌ മുഖ്യമന്ത്രി ഉമ്മന്‍ചാണ്ടി. മലപ്പുറം പ്രസ്സ്‌ ക്ലബ്ബ്‌ സംഘടിപ്പിച്ച മുഖാമുഖത്തില്‍ സംസാരിക്കുകയായിരുന്നു അദ്ദേഹം. മുഖ്യമന്ത്രിയാണെങ്കിലും ഈ വിഷയത്തില്‍ പരിമിതികളുണ്ട്‌. കോണ്‍ഗ്രസിലും യുഡിഎഫിലും ചര്‍ച്ച നടത്തും. കോണ്‍ഗ്രസ്‌ ഹൈക്കമാന്റുമായി ചര്‍ച്ച നടത്തിയ ശേഷം മാത്രമെ മാറ്റമുണ്ടാകൂ. ഗണേഷ്കുമാറിനെ മന്ത്രിസഭയില്‍ എടുക്കുമോ എന്ന കാര്യം യുഡിഎഫിന്റെ പരിഗണനയില്‍ ഉള്ള വിഷയമാണ്‌. 
ലോകസഭാ തെരഞ്ഞെടുപ്പില്‍ ദേശീയ പ്രശ്നങ്ങള്‍ മാത്രമല്ല ചര്‍ച്ച ചെയ്യപ്പെടുക. സംസ്ഥാന സര്‍ക്കാറിന്റെ ഭരണത്തെക്കുറിച്ചും സംസ്ഥാനത്തെ സംഭവവികാസങ്ങളെക്കുറിച്ചും ചര്‍ച്ച നടക്കും. സിപിഎമ്മിന്റെ അക്രമരാഷ്ട്രീയവും തെരഞ്ഞെടുപ്പില്‍ വിഷയമാകും. ടി.പി വധം, അരിയില്‍ ഷുക്കൂര്‍ വധം എന്നിവക്കുശേഷവും രാഷ്ട്രീയ പാര്‍ട്ടിയെന്ന നിലയില്‍ പാലിക്കേണ്ട മിതത്വം പാലിക്കാന്‍ സിപിഎം തയ്യാറാവുന്നില്ല. പെരിഞ്ഞനം സംഭവം ഇതാണ്‌ സൂചിപ്പിക്കുന്നത്‌. ടി.പി കേസുമായി ബന്ധപ്പെട്ട്‌ പ്രതിപക്ഷ നേതാവ്‌ വി.എസ്‌ അച്യുതാനന്ദന്‍ ഇപ്പോള്‍ നടത്തിയിരിക്കുന്ന മലക്കം മറിച്ചില്‍ ന്യായീകരണമില്ലാത്തതാണ്‌. ഇതുകൊണ്ട്‌ രാഷ്ട്രീയമായി സിപിഎമ്മിന്‌ രക്ഷയില്ല. 
ഒഴിവ്‌ വരുന്ന രാജ്യസഭാ സീറ്റ്‌ ലീഗിന്‌ അവകാശപ്പെട്ടതാണ്‌. രണ്ടുപേരാണ്‌ ഇതിന്‌ മുന്‍പ്‌ ലീഗിന്റെ പ്രതിനിധികളായി രാജ്യസഭയില്‍ ഉണ്ടായിരുന്നത്‌. എന്നാല്‍ ഇന്ന്‌ ആരും ഇല്ല. കഴിഞ്ഞ യുഡിഎഫ്‌ മന്ത്രിസഭയുടെ കാലങ്ങളിലും അഞ്ച്‌ സ്ഥാനങ്ങള്‍ ലീഗിന്‌ നല്‍കിയിരുന്നതായും മുഖ്യമന്ത്രി കൂട്ടിച്ചേര്‍ത്തു. 
    
</TEXT>
</DOC>