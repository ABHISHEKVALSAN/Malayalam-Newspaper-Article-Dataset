<DOC>
<DOCNO>114063011191.utf8</DOCNO>
<TEXT>


            നെല്ല് സംഭരണ കുടിശിക 15നകം വിതരണം ചെയ്യും: മുഖ്യമന്ത്രി    

Monday 30 June 2014 3:04 pm IST

തിരുവനന്തപുരം: നെല്ല് സംഭരണത്തിലെ കുടിശിക ജൂലായ് 15നകം വിതരണം ചെയ്യുമെന്ന് മുഖ്യമന്ത്രി ഉമ്മന്‍ചാണ്ടി പറഞ്ഞു. മാര്‍ച്ച് 31 വരെയുള്ള തുക വിതരണം ചെയ്ത് കഴിഞ്ഞുവെന്നും അദ്ദേഹം പറഞ്ഞു.186 കോടി രൂപയാണ് ഇനി വിതരണം ചെയ്യാനുള്ളത്. ആ തുക ജൂലായ് 15നകം കൊടുത്തു തീര്‍ക്കും. ഈ വര്‍ഷം റെക്കോര്‍ഡ് നെല്ല് സംഭരണമാണ് നടന്നതെന്നും ഉമ്മന്‍ചാണ്ടി പറഞ്ഞു. നിയമസഭയില്‍ പ്രതിപക്ഷത്തിന്റെ അടിയന്തരപ്രമേയത്തിന് മറുപടി പറയുകയായിരുന്നു അദ്ദേഹം.

348.25 കോടി രൂപ നെല്ല് സംഭരണത്തില്‍ കുടിശ്ശികയുണ്ടെന്നും ഇത് വിതരണം ചെയ്യാത്തത് മൂലം കര്‍ഷകര്‍ ആത്മഹത്യയുടെ വക്കിലാണെന്നുമാണ് കെ.വി.വിജയദാസ് അടിയന്തരപ്രമേയ നോട്ടീസിലൂടെ ആരോപിച്ചത്.

അടിയന്തരപ്രമേയത്തിന് അനുമതി നിഷേധിച്ചതില്‍ പ്രതിഷേധിച്ച് പ്രതിപക്ഷം സഭയില്‍ നിന്നിറങ്ങിപ്പോയി.
    
</TEXT>
</DOC>