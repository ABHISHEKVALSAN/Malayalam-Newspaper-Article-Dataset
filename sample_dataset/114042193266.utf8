<DOC>
<DOCNO>114042193266.utf8</DOCNO>
<TEXT>


           നീര പദ്ധതി മദ്യമാഫിയ അട്ടിമറിച്ചു    

Monday 21 April 2014 10:16 pm IST

കൊച്ചി: മദ്യ മാഫിയയുടെ സമ്മര്‍ദ്ദത്തിനു വഴങ്ങി സര്‍ക്കാര്‍ നീര പദ്ധതിയുടെ കഴുത്ത് ഞെരിക്കുന്നു. കേര കര്‍ഷകര്‍ക്ക് ആശ്വാസമാകേണ്ട നീര ഉത്പാദന പദ്ധതി തുടക്കത്തില്‍ത്തന്നെ അട്ടിമറിച്ചു.
ലഹരി പാനീയമല്ലാത്ത നീരയെ അബ്കാരി ആക്ടിന്റെ പരിധിയില്‍പ്പെടുത്തിയത് ഈ നീക്കത്തിന്റെ ഭാഗമായാണ്. ലഘു പാനീയമെന്ന രീതിയില്‍ ഉത്പാദിപ്പിക്കാനും വിതരണം ചെയ്യാനുമുള്ള സാഹചര്യം ഇതോടെ ഇല്ലാതായി. അബ്കാരി ആക്ട് 1077-ലെ സെക്ഷന്‍ 12, 24 എന്നിവ പ്രകാരം നീരയെ ലഹരി പാനീയമാക്കിയാണ് സര്‍ക്കാര്‍ വിജ്ഞാപനം പുറത്തിറക്കിയിട്ടുള്ളത്. ഇതുപ്രകാരം കള്ള് ചെത്തിവില്‍ക്കുന്നതിനേക്കാള്‍ സങ്കീര്‍ണ്ണമായ നടപടിക്രമങ്ങളാണ് നീര ഉത്പാദനത്തിന് വേണ്ടത്. നീര വിപണിയിലിറങ്ങുന്നത് തടയാന്‍ ബിയര്‍ വ്യവസായികളും മദ്യലോബിയും സര്‍ക്കാരിനെ സ്വാധീനിച്ചുവെന്നാണ്  ആക്ഷേപം. നീരയെ ലഹരി ഉത്പന്നത്തിന്റെ ലിസ്റ്റില്‍ പെടുത്തിയതോടെ സംസ്ഥാനത്തെ ലക്ഷക്കണക്കിന് കേരകര്‍ഷകരുടെ പ്രതീക്ഷകളാണ് അസ്തമിച്ചത്.
പുതിയ വിജ്ഞാപന പ്രകാരം നീര ഉത്പാദിപ്പിക്കാന്‍ കര്‍ഷകന്‍ എക്‌സൈസ് ഡപ്യൂട്ടികമ്മീഷണറുടെ പക്കല്‍ നിന്ന് ലൈസന്‍സ് നേടണം. അപേക്ഷ നല്‍കുന്ന എല്ലാവര്‍ക്കും ലൈസന്‍സ് ലഭിക്കില്ല. കള്ള്‌ചെത്ത് തൊഴിലാളിസംഘം ബീവറേജസ് കോര്‍പ്പറേഷന്‍, കേര വികസന ബോര്‍ഡ്, കാര്‍ഷിക സര്‍വ്വകലാശാല എന്നിവയുടെ   ശുപാര്‍ശകള്‍ ഉള്ളവര്‍ക്കാണ് മുന്‍ഗണന. ഓരോജില്ലയിലും എത്രപേര്‍ക്ക് ലൈസന്‍സ് നല്‍കണമെന്ന് തീരുമാനിക്കാനുള്ള അധികാരം എക്‌സൈസ് കമ്മീഷണര്‍ക്കാണ്. ലൈസന്‍സില്ലാതെ നീര ഉത്പാദിപ്പിക്കുന്നതും വില്‍ക്കുന്നതും കടുത്ത ക്രിമിനല്‍ കുറ്റമായും വിജ്ഞാപനത്തില്‍ വ്യക്തമാക്കുന്നു. ഇതോടെ ഭൂരിഭാഗം കര്‍ഷകരും നീര ഉത്പാദനത്തില്‍ നിന്ന് പിന്‍തിരിയും.കള്ള്‌ചെത്ത് തൊഴിലാളി ക്ഷേമനിധിയില്‍ അംഗമായവര്‍ക്കുമാത്രമേ തെങ്ങില്‍ നിന്ന് നീര ചെത്താന്‍ അനുവാദമൂള്ളൂ. അംഗങ്ങളായ ചെത്തുതൊഴിലാളികള്‍ ഇല്ലാത്തയിടങ്ങളില്‍ നീര ടെക്‌നീഷ്യന്‍ന്മാര്‍ക്ക് ക്ഷേമനിധിയില്‍ അംഗത്വമെടുത്ത ശേഷം നീര ചെത്താം. എന്നാല്‍ തൊഴിലാളിയൂണിയനുകള്‍ ശക്തമായ ഈ മേഖലയില്‍ പുതിയ തൊഴിലാളികള്‍ക്ക് അംഗത്വം ലഭിക്കുക എളുപ്പമല്ല.
നീര ഉത്പാദിപ്പിക്കുന്ന കര്‍ഷകന് അത് വില്‍ക്കാന്‍ അവകാശമില്ല. അതിന് പ്രത്യേക ലൈസന്‍സ് വേണം. ഇപ്പോഴത്തെ സാഹചര്യത്തില്‍ ബീവറേജസ് കോര്‍പ്പറേഷനുകള്‍ വഴിയും കെടിഡിസിയുടെ ബിയര്‍പാര്‍ലറുകള്‍ വഴിയും നീര വിപണനം ചെയ്യാനാണ് സര്‍ക്കാര്‍ നീക്കം. ഇതോടെ ശീതള പാനീയമെന്ന നിലയില്‍ വിപണിയില്‍ നീരക്ക് അംഗീകാരം നേടാനാകാതെവരും. സാധാരണക്കാരും സ്ത്രീകളും മറ്റും ഇത്തരം കേന്ദ്രങ്ങളില്‍ നിന്ന് നീര വാങ്ങാന്‍ തയ്യാറാവുകയില്ല.
വിഷുവിന് മുമ്പ് നീര വിപണിയിലെത്തിക്കുമെന്നാണ് സര്‍ക്കാര്‍ പറഞ്ഞിരുന്നത്. നീരയുടെ ഉത്പാദനവും വിപണനവും നിയന്ത്രിക്കാനുള്ള അധികാരം എക്‌സൈസ് വകുപ്പില്‍ നിന്ന് മാറ്റി ഭക്ഷ്യ- സിവില്‍ സപ്ലൈസ് വകുപ്പിനെ ഏല്‍പ്പിക്കണമെന്ന ആവശ്യം ശക്തമാണ്.
തെങ്ങൊന്നിന് 1500 രൂപയിലേറെ പ്രതിമാസം വരുമാനമുണ്ടാക്കാവുന്ന നീര പദ്ധതി സംസ്ഥാനത്തിന്റെ കാര്‍ഷിക- സാമ്പത്തിക മേഖലക്ക് വന്‍ ഉണര്‍വ്വ് നല്‍കുമെന്ന പ്രതീക്ഷയുണ്ടായിരുന്നു. നീര ഉത്പാദനം വിജയകരമായി നടപ്പാക്കിയ കര്‍ണാടകം ഉള്‍പ്പെടെയുള്ള സംസ്ഥാനങ്ങളില്‍  ഇല്ലാത്ത അബ്കാരി നിയമമാണ് കേരളത്തില്‍ നീരക്ക് ബാധകമാക്കിയിരിക്കുന്നത്.
    
</TEXT>
</DOC>