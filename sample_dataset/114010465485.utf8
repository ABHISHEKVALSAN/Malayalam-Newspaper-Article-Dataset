<DOC>
<DOCNO>114010465485.utf8</DOCNO>
<TEXT>


           ദേവയാനിയെ നഗ്നയാക്കി പരിശോധിക്കുന്ന ദൃശ്യങ്ങള്‍ വ്യാജമെന്ന് അമേരിക്ക    

Saturday 4 January 2014 1:45 pm IST

വാഷിങ്ടണ്‍: വിസ കേസില്‍ അറസ്റ്റിലായ ഇന്ത്യന്‍ നയതന്ത്ര പ്രതിനിധി ദേവയാനി ഘോബ്രഗഡെയുടേതെന്ന പേരില്‍ സോഷ്യല്‍ മീഡിയയില്‍ പ്രചരിക്കുന്ന സിസിടിവി ദൃശ്യങ്ങള്‍ വ്യാജമാണെന്ന് അമേരിക്കന്‍ സ്റ്റേറ്റ് ഡിപ്പാര്‍ട്ട്മെന്റ് വക്താവ് അറിയിച്ചു. 

ഇത്തരം വീഡിയോകള്‍ പ്രചരിക്കുന്നത് അത്യന്തം അപകടകരമാണെന്ന്  അമേരിക്കന്‍ വിദേശ കാര്യവകുപ്പിലെ സഹവക്താവ് മേരി ഹാര്‍ഫ് വ്യക്തമാക്കി. വിസ തട്ടിപ്പിന്റെ പേരില്‍ ദേവയാനിയെ അറസ്റ് ചെയ്ത സംഭവം വിവാദമായി തുടരുന്നതിനിടെയാണ് ന്യൂയോര്‍ക്കിലെ പോലീസ് സ്റ്റേഷനില്‍ ഘോബ്രഗഡെയെ വിവസ്ത്രയാക്കി പരിശോധിക്കുന്നതിന്റെ എന്ന പേരിലുള്ള ദൃശ്യങ്ങള്‍ ഓണ്‍ലെനില്‍ പ്രചരിച്ചത്.

അമേരിക്കന്‍ മാര്‍ഷല്‍ പൊലീസല്ല ദൃശ്യങ്ങളിലുള്ളതെന്നും, ഗൂഢലക്ഷ്യങ്ങളോടെ തയ്യാറാക്കിയ വീഡിയോ ദൃശ്യങ്ങളാണ് പ്രചരിക്കുന്നതെന്നും മേരി ഹാര്‍ഫ് വ്യക്തമാക്കി. ഇത് അപകടകരവും പ്രകോപനം സൃഷ്ടിക്കുന്നതാണെന്നും അവര്‍ കൂട്ടിച്ചേര്‍ത്തു. വീഡിയോയില്‍ കാണുന്ന ഉദ്യോഗസ്ഥര്‍ യു.എസ് മാര്‍ഷല്‍സ് അല്ലെന്ന് ഉറപ്പു വരുത്തിയതായും അവര്‍ പറഞ്ഞു.  

ദേവയാനി വിഷയത്തെ തുടര്‍ന്ന് ഉരസലിലായ ഇന്ത്യ-അമേരിക്ക ബന്ധം ശരിയായ നിലയില്‍ എത്തുമെന്ന് ഹാര്‍ഫ് പ്രതീക്ഷ പ്രകടിപ്പിച്ചു. ഒരു സ്ത്രീയെ പൊലീസ് ഉദ്യോഗസ്ഥരുടെ വേഷമിട്ട ചിലര്‍ നഗ്നയാക്കി പരിശോധിക്കുന്ന ദൃശ്യങ്ങളാണ് സി.ടി.സടി.വി ദൃശ്യങ്ങളെന്ന പേരില്‍ പുറത്തു വന്നത്. സ്ത്രീ നിലവിളിക്കുന്നതും, പോലീസ് ഉദ്യോഗസ്ഥര്‍ പരിശോധന തുടരുന്നതും ദൃശ്യങ്ങളില്‍ കാണാം. ചില ടി.ചാനലുകള്‍ ഈ ദൃശ്യങ്ങള്‍ പുറത്തു വിട്ടിരുന്നു. 

 
    
</TEXT>
</DOC>