<DOC>
<DOCNO>114032686509.utf8</DOCNO>
<TEXT>


           ആലപ്പി കാര്‍ത്തികേയന്‍ അന്തരിച്ചു    

Wednesday 26 March 2014 10:08 pm IST

അമ്പലപ്പുഴ: തിരക്കഥാ കൃത്തും നോവലിസ്റ്റുമായ പറവൂര്‍ വാട്ടര്‍ വര്‍ക്സിന്‌ കിഴക്ക്‌ ചെമ്പകശേരില്‍ വീട്ടില്‍ കാര്‍ത്തികേയന്‍ (ആലപ്പി കാര്‍ത്തികേയന്‍-78) അന്തരിച്ചു. 1960 കളില്‍ മലയാള രംഗത്ത്‌ തിളങ്ങി നിന്ന ഇദ്ദേഹത്തിന്റെ റെയ്ഡ്‌, അഹല്യ തുടങ്ങിയ നോവലുകള്‍ സംവിധായകന്‍ ജസി സിനിമയിലാക്കിയിട്ടുണ്ട്‌. കൊച്ചുതമ്പുരാട്ടി, അഗ്നിയുദ്ധം, ഇതാ ഒരു ധിക്കാരി, ഇവര്‍ ഒരു സിന്ധു, കൃഷ്ണാ ഗുരുവായൂരപ്പാ, അമ്മേ നാരായണ, ശ്രീ അയ്യപ്പനും വാവരും, കടമറ്റത്തച്ചന്‍, ഈ യുഗം, ഒരു നിമിഷം തരൂ തുടങ്ങിയ ചിത്രങ്ങളുടെ കഥയും സംഭാഷണവും ആലപ്പി കാര്‍ത്തികേയന്റേതായിരുന്നു. 
സുഹൃത്തും സിനിമാ നിര്‍മാതാവുമായ പുരുഷനുമായുള്ള അടുപ്പമാണ്‌ ഇദ്ദേഹത്തെ സിനിമാ ലോകത്ത്‌ എത്തിച്ചത്‌. 1961 മുതല്‍ 83 വരെ സിനിമാ രംഗത്ത്‌ സജീവമായിരുന്നു. 1960 മുതല്‍ 93 വരെയുള്ള കാലഘട്ടത്തില്‍ 15ല്‍പ്പരം നോവലുകളും രചിച്ചിട്ടുണ്ട്‌. അവിശ്വാസി, അന്തര്‍ദാനം, റെയ്ഡ്‌, അഹല്യ, കലികാല സന്തതി, കഥാനായിക, അമ്മാള്‍, ശിക്ഷ, ആത്മവഞ്ചന, തേജോവധം, അഭയംതേടി തുടങ്ങിയ 12 നോവലുകള്‍ പ്രസിദ്ധീകരിച്ചിട്ടുണ്ട്‌. 
കെഎസ്‌എഫ്‌ഇ ഉദ്യോഗസ്ഥനായിരുന്ന കാര്‍ത്തികേയന്‍ 1993ല്‍ ആലപ്പുഴ മുല്ലക്കല്‍ ശാഖയില്‍ നിന്ന്‌ മാനേജരായിരിക്കെ വിരമിച്ചു. ഔദ്യോഗിക ജീവിതവും സാഹിത്യ പ്രവര്‍ത്തനവും ഒരുപോലെ കൊണ്ടുപോകാന്‍ ശ്രമിച്ചിരുന്നു ഇദ്ദേഹം. ചന്ദ്രലേഖ, ചിത്രകൗമുദി, ഫിലിംനാദം തുടങ്ങിയ സിനിമാ പ്രസിദ്ധീകരണങ്ങളില്‍ സ്ഥിരമായി എഴുതിയിരുന്നു. ഏതാനും ദിവസങ്ങളായി ആലപ്പുഴ മെഡിക്കല്‍ കോളേജ്‌ ആശുപത്രിയില്‍ ചികിത്സയിലായിരുന്നു. ഭാര്യ: തങ്കമണി. മകള്‍: രതി. മരുമകന്‍: വയലനിസ്റ്റ്‌ ബിനു മഹാരഥന്‍.
    
</TEXT>
</DOC>