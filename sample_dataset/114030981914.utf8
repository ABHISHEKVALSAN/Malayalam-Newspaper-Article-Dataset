<DOC>
<DOCNO>114030981914.utf8</DOCNO>
<TEXT>


           ഘടക കക്ഷികള്‍ക്കെല്ലാം സീറ്റുവേണം    

Sunday 9 March 2014 10:07 pm IST

തിരുവനന്തപുരം: ആര്‍എസ്പിക്കു പിന്നാലെ ജനതാദളും പി.സി. തോമസും എന്‍സിപിയും സീറ്റാവശ്യപ്പെട്ട്‌ രംഗത്ത്‌ വന്നു. ഇതോടെ സിപിഎം കടുത്ത സമ്മര്‍ദ്ദത്തിലായി.
സീറ്റ്‌ ലഭിക്കാത്തതിനെത്തുടര്‍ന്ന്‌ ആര്‍എസ്പി ഇടതുമുന്നണി വിട്ടതിനു പുറകെയാണ്‌ സിപിഎമ്മിനെ വെട്ടിലാക്കി മറ്റു ഘടകക്ഷികളും ഇറങ്ങിയത്‌. ഓരോ സീറ്റ്‌ തങ്ങള്‍ക്കും അവകാശപ്പെട്ടതാണെന്ന നിലപാടിലാണിവര്‍. ജനതാദളാണ്‌ സിപിഎമ്മിനെതിരെ രൂക്ഷ വിമര്‍ശനമുയര്‍ത്തി ആദ്യം രംഗത്തുവന്നത്‌. ജനതാദള്‍ നേതാക്കളായ മാത്യു ടി. തോമസ്‌ എംഎല്‍എയും എ. നീലലോഹിതദാസന്‍ നാടാരും ഇന്നലെ മാധ്യമങ്ങളിലൂടെ നിലപാട്‌ വ്യക്തമാക്കി. മുന്നണിയില്‍ ചര്‍ച്ച ചെയ്യാതെ ഏക പക്ഷീയമായി സിപിഎം സ്ഥാനാര്‍ത്ഥി നിര്‍ണയം നടത്തിയത്‌ അംഗീകരിക്കാനാവില്ലെന്ന്‌ അവര്‍ തുറന്നടിച്ചു.
ഇടതുമുന്നണിയില്‍ കഴിഞ്ഞതവണവരെ ജനതാദളിന്‌ ഒരു ലോക്സഭാ സീറ്റുണ്ടായിരുന്നു. അന്ന്‌ കോഴിക്കോട്‌ സിപിഎം ഏറ്റെടുക്കുകയും പകരം വയനാടു നല്‍കുകയും ചെയ്തപ്പോഴാണു പാര്‍ട്ടി പിളര്‍ന്നത്‌. അതിനാല്‍ മത്സരിക്കാന്‍ പാര്‍ട്ടിക്കു കഴിഞ്ഞില്ല. എന്നാല്‍ ഇപ്പോള്‍ പാര്‍ട്ടി കൂടുതല്‍ ശക്തിപ്പെട്ടിട്ടുണ്ട്‌. നാല്‌ എംഎല്‍എമാര്‍ ജനതാദളിനുണ്ട്‌. അതിനാല്‍ തങ്ങളുടെ സീറ്റ്‌ തിരികെ വേണമെന്നാണ്‌ ദള്‍ ആവശ്യം. 
നേരത്തേ സീറ്റിനായി ദള്‍ ദേശീയ നേതൃത്വവും സിപിഎമ്മിനെ സമീപിച്ചിരുന്നു. സഖ്യകക്ഷിയായതിനാല്‍ കര്‍ണാടകയില്‍ ചില സീറ്റുകള്‍ സിപിഎമ്മിനു ജനതാദള്‍ വിട്ടുനല്‍കിയിരുന്നു. ആ സമീപനം കേരളത്തിലും ഉണ്ടാകണമെന്നാണ്‌ ദേവഗൗഡ പ്രകാശ്‌ കാരാട്ടിനോട്‌ ആവശ്യപ്പെട്ടത്‌. എന്നാല്‍ ഈ ആവശ്യംമുഖവിലയ്ക്കെടുക്കാന്‍പോലും സിപിഎം തയ്യാറായില്ല.
ഇടുക്കി സീറ്റിനാണ്‌ അവകാശവാദം ഉന്നയിച്ച്‌ പി.സി. തോമസും രംഗത്തു വന്നത്‌. കഴിഞ്ഞതവണവരെ കേരള കോണ്‍ഗ്രസിനാണ്‌ ഇടുക്കി നല്‍കിയിരുന്നത്‌. ഇത്തവണയും അതു കേരള കോണ്‍ഗ്രസിന്‌ ലഭിക്കണമെന്നാണ്‌ തോമസിന്റെ ആവശ്യം. ഈ സീറ്റ്‌ ആര്‍ക്കും നല്‍കാതെ സിപിഎം ഒഴിച്ചിട്ടിരിക്കുകയാണ്‌. എന്‍സിപി നേതാവ്‌ പീതാംബരന്‍ മാസ്റ്ററും സീറ്റിന്‌ അവകാശമുന്നയിച്ച്‌ രംഗത്തു വന്നിട്ടുണ്ട്‌. ഇന്നു ചേരുന്ന എല്‍ഡിഎഫ്‌ യോഗത്തില്‍ ഇക്കാര്യങ്ങളും ചര്‍ച്ചയായേക്കും. 
    
</TEXT>
</DOC>