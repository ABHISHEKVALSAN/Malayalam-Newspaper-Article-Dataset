<DOC>
<DOCNO>114052201990.utf8</DOCNO>
<TEXT>


           കളമശേരി ഭൂമിതട്ടിപ്പ്‌; പ്രതിയുടെ വീട്ടില്‍ വെടിയുണ്ടകള്‍ കണ്ടെത്തി    

Thursday 22 May 2014 9:56 pm IST

പൂച്ചാക്കല്‍: കളമശേരി ഭൂമിതട്ടിപ്പ്‌ കേസിലെ പ്രതിയുടെ വീട്ടില്‍ അനധികൃതമായി സൂക്ഷിച്ചിരുന്ന വെടിയുണ്ടകള്‍ സിബിഐ കണ്ടെത്തി. പാണാവള്ളി പഞ്ചായത്ത്‌ പുത്തന്‍പുരയ്ക്കല്‍ മുറാദി (40)ന്റെ വീട്ടില്‍ നിന്നാണ്‌ 10 വെടിയുണ്ടകള്‍ കണ്ടെത്തിയത്‌. 
എറണാകുളം കണയന്നൂര്‍ താലൂക്കിലെ റവന്യു ജീവനക്കാരനായിരുന്നു മുറാദ്‌. ബൈക്ക്‌ അപകടത്തെത്തുടര്‍ന്ന്‌ കാലിന്‌ പരിക്ക്‌ പറ്റി രണ്ടുമാസമായി വിശ്രമത്തിലായിരുന്നു. റവന്യു വകുപ്പില്‍ ജോലി ലഭിക്കുന്നതിനു മുന്‍പ്‌ മുറാദ്‌ പോലീസില്‍ ജോലി ചെയ്തിരുന്നു.
ഈ കാലയളവിലാണ്‌ കേരള പൊലീസിന്റെ തോക്കിലുപയോഗിക്കുന്ന വെടിയുണ്ട കൈക്കലാക്കിയത്‌. സിബിഐ വിവരം അറിയിച്ചതിനെത്തുടര്‍ന്ന്‌ പൂച്ചാക്കല്‍ പോലീസ്‌ എത്തി വെടിയുണ്ട കസ്റ്റഡിയിലെടുത്തു. മുറാദിനെതിരെ കേസ്‌ രജിസ്റ്റര്‍ ചെയ്തു. 
    
</TEXT>
</DOC>