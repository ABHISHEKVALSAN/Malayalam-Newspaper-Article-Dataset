<DOC>
<DOCNO>114091123175.utf8</DOCNO>
<TEXT>


           ബാര്‍ നിരോധനം ഗ്രൂപ്പില്‍ മേല്‍ക്കൈ നേടാന്‍ മുഖ്യമന്ത്രിയുടെ തന്ത്രം: മുരളീധരന്‍    

Thursday 11 September 2014 8:12 pm IST

പാലക്കാട്: ബാറുകള്‍ അടയ്ക്കാനുള്ള സര്‍ക്കാരിന്റെ അപക്വമായ തീരുമാനമാണ് സുപ്രീംകോടതി താല്‍ക്കാലികമായി തടഞ്ഞതെന്ന് ബിജെപി സംസ്ഥാന പ്രസിഡണ്ട് വി. മുരളീധരന്‍ പത്രസമ്മേളനത്തില്‍ പറഞ്ഞു. ഗ്രൂപ്പ് വടംവലിയില്‍ മേല്‍ക്കൈ നേടുന്നതിനുള്ള ഉമ്മന്‍ചാണ്ടിയുടെ തന്ത്രമായിരുന്നു ബാര്‍ നിരോധനം. സംസ്ഥാനത്തെ 80 ശതമാനം മദ്യം വില്‍ക്കുന്ന ബീവറേജ് ഔട്ട്‌ലറ്റുകളും, പഞ്ചനക്ഷത്ര ഹോട്ടലുകളും തുറന്ന് പ്രവര്‍ത്തിപ്പിച്ച് ബാറുകള്‍ പൂട്ടിക്കാന്‍ തീരുമാനമെടുത്തതിലെ ആത്മാര്‍ത്ഥതയില്ലായ്മയാണ് സുപ്രീംകോടതി ചോദ്യം ചെയ്തത്.

വേണ്ടത്ര തയ്യാറെടുപ്പുകള്‍ നടത്താതെ, പ്രശ്‌നം പഠിക്കാതെ തുണ്ട് കടലാസിലെഴുതിക്കൊണ്ടുവന്ന് നടപ്പിലാക്കാനാണ് മുഖ്യമന്ത്രി ശ്രമിച്ചത്. തീരുമാനത്തില്‍ ആത്മാര്‍ത്ഥതയുണ്ടെങ്കില്‍ വരുംവരായ്കകള്‍ ചര്‍ച്ചചെയ്ത് തീരുമാനമെടുക്കാന്‍ സര്‍ക്കാര്‍ തയ്യാറാകണം-മുരളീധരന്‍ പറഞ്ഞു. പത്രസമ്മേളനത്തില്‍ ബിജെപി പാലക്കാട് ജില്ലാ പ്രസിഡണ്ട് കൃഷ്ണകുമാര്‍ പങ്കെടുത്തു.
    
</TEXT>
</DOC>