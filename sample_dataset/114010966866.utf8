<DOC>
<DOCNO>114010966866.utf8</DOCNO>
<TEXT>


           അഴിമതിക്കാരെ കുടുക്കാന്‍ ദല്‍ഹിയില്‍ ഹെല്‍പ്‌ലൈന്‍ നമ്പര്‍     

Thursday 9 January 2014 2:07 pm IST

ന്യൂദല്‍ഹി: ദല്‍ഹിയില്‍ അഴിമതിക്കാരായ ഉദ്യോഗസ്ഥരെ കുടുക്കാന്‍ ആം ആദ്മി അവതരിപ്പിച്ച ഹെല്‍പ്‌ലൈന്‍ നമ്പര്‍ ഇന്ന് നിലവില്‍ വരും. കൈക്കൂലി ആവശ്യപ്പെടുന്ന ഉദ്യോഗസ്ഥരെക്കുറിച്ചുള്ള വിവരങ്ങള്‍ ദഹിയിലെ 27357169 എന്ന ഫോണ്‍ നമ്പരില്‍ വിളിച്ചറിയിച്ചാല്‍ മതിയെന്ന് മുഖ്യമന്ത്രി അരവിന്ദ് കെജ്‌രിവാള്‍ പറഞ്ഞു. പരാതി വാങ്ങാനല്ല,​ ജനങ്ങളെ സഹായിക്കാനാണ് ഈ നമ്പര്‍ ഏര്‍പ്പെടുത്തുന്നതെന്ന് അദ്ദേഹം പറഞ്ഞു. 

സര്‍ക്കാറുമായി ബന്ധപ്പെട്ടിരിക്കുന്ന വ്യക്തികളേയും സ്ഥാപനങ്ങളേയും കുറിച്ച് സാധാരണക്കാരന് അഴിമതി കണ്ടാല്‍ അറിയിക്കാന്‍ കഴിയും. പുതിയ നീക്കം ദജനങ്ങളെ അഴിമതി കണ്ടുപിടിക്കാന്‍ ഉത്തരവാദിത്വപ്പെട്ടവരാക്കുമെന്നും കെജ്‌രിവാള്‍ പ്രത്യാശ പ്രകടിപ്പിച്ചു. 

ഹെല്‍പ്‌ലൈന്‍ സംവിധാനം മെച്ചപ്പെടുത്താന്‍ വിജിലന്‍സ് വകുപ്പില്‍ കൂടുതല്‍ ഉദ്യോഗസ്ഥരെ നിയോഗിക്കുമെന്നും ഇപ്പോഴുള്ള നമ്പര്‍ ഓര്‍ത്തുവയ്ക്കാന്‍ ബുദ്ധിമുട്ടായതിനാല്‍ നാലക്ക നമ്പര്‍ സംവിധാനം ഏര്‍പ്പെടുത്തുമെന്നും അദ്ദേഹം പറഞ്ഞു. പോലീസ് സംവിധാനവും ശക്തിപ്പെടുത്തിയിട്ടുണ്ട്. പരാതിക്കാരന്‍ ആവശ്യപ്പെടുകയാണെങ്കില്‍ അയാള്‍ക്ക് സംരക്ഷണം ഏര്‍പ്പെടുത്തുന്ന കാര്യവും പരിഗണനയിലുണ്ട്.

അഴിമതി വിവരം ഹെല്‍പ്‌ലൈനില്‍ അറിയിക്കുന്ന പക്ഷം തെളിവായി സംഭാഷണമോ ദൃശ്യങ്ങളോ രേഖപ്പെടുത്തി നല്‍കാന്‍ നിര്‍ദേശം ലഭിക്കും. ഇവ ശേഖരിച്ച് സര്‍ക്കാരിന്റെ ആന്റി കറപ്ഷന്‍ ബ്യൂറോക്ക് നല്‍കണം. ബ്യൂറോ കൂടുതല്‍ അന്വേഷണം നടത്തി തെളിവു ലഭിച്ചാല്‍ നടപടി സ്വീകരിക്കും. പരാതിക്കാരന് ആവശ്യമായ നിര്‍ദേശങ്ങളെല്ലാം ഹെല്‍പ്‌ലൈന്‍ വഴി ലഭ്യമാകും.

ആം ആദ്മി ദല്‍ഹി ഭരണത്തിലെത്തിയ ശേഷം നടപ്പാക്കുന്ന മൂന്നാമത്തെ നടപടിയാണിത്. സൗജന്യ ജലവിതരണമടുക്കം വൈദ്യുതി നിരക്ക് പകുതിയാക്കിയുള്ള നടപടിയും സര്‍ക്കാര്‍ സ്വീകരിച്ചിരുന്നു.  
    
</TEXT>
</DOC>