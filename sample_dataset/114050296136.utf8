<DOC>
<DOCNO>114050296136.utf8</DOCNO>
<TEXT>


           ഗുരുവായൂരില്‍ ഭക്തനെ മര്‍ദ്ദിച്ച ജീവനക്കാരനെ സസ്‌പെന്‍ഡ് ചെയ്തു    

Friday 2 May 2014 3:26 pm IST

തൃശൂര്‍: ഗുരുവായൂര്‍ ക്ഷേത്രത്തില്‍ ഭക്തരെ മര്‍ദിച്ച ക്ഷേത്ര ജീവനക്കാരനെ സസ്‌പെന്‍ഡ് ചെയ്തു. സംഭവത്തില്‍ ക്ഷേത്രം അസിസ്റ്റന്റ് മാനെജര്‍ സുനില്‍ കുമാറിനോടു വിശദീകരണം തേടാനും ഇന്ന് ചേര്‍ന്ന ഭരണസമിതിയോഗം തീരുമാനിച്ചു. 

ക്ഷേത്രം ജീവനക്കാര്‍ ഭക്തരെ മര്‍ദിക്കുന്ന സിസിടിവി ദൃശ്യങ്ങള്‍ കഴിഞ്ഞദിവസം പുറത്തുവന്നിരുന്നു. ഇതിനു പിന്നാലെയാണു ക്ഷേത്രം ഭരണ സമിതി യോഗം ചേര്‍ന്ന് കുറ്റക്കാരായ ജീവനക്കാര്‍ക്കെതിരേ നടപടിയെടുക്കാന്‍ തീരുമാനിച്ചത്.  ഇലക്ട്രിസിറ്റി വിഭാഗം ജീവനക്കാരനായ ആന്‍സണെയും സസ്പെന്‍ഡ് ചെയ്തിട്ടുണ്ട്.  

ക്ഷേത്രത്തിലെ സിസിടിവി ദൃശ്യങ്ങള്‍ പുറത്തായത് ഗുരുതര സുരക്ഷാ വീഴ്ചയാണെന്ന് ദേവസ്വം ബോര്‍ഡ് ചെയര്‍മാന്‍ ചന്ദ്രമോഹന്‍ പറഞ്ഞു. എന്നാല്‍ ഈ സംഭവത്തിന്റെ പേരില്‍ ക്ഷേത്ര ജീവനക്കാരെ മുഴുവന്‍ അടച്ചാക്ഷേപിക്കുന്നതു ശരിയല്ലെന്നും ചന്ദ്രമോഹന്‍ പറഞ്ഞു. 

കഴിഞ്ഞ ഫെബ്രുവരി 23നാണ് സംഭവം നടന്നത്. ശ്രീകോവിലിന്റെ പടിഞ്ഞാറു ഭാഗത്ത് പ്രാര്‍ത്ഥിച്ചുകൊണ്ടു നിന്ന സ്ത്രീയെ ജീവനക്കാര്‍ ബലം പ്രയോഗിച്ച് നീക്കാന്‍ ശ്രമിച്ചു. ഇതിനെ ചോദ്യം ചെയ്ത മകനെ സുരക്ഷാ ഉദ്യോഗസ്ഥന്‍ മര്‍ദ്ദിക്കുകയായിരുന്നു. ഇവര്‍ പരാതി നല്‍കാത്തതിനെ തുടര്‍ന്ന് സംഭവം പുറത്തറിഞ്ഞില്ല. ക്ഷേത്രം ജീവനക്കാരനും ദേവസ്വം ഭരണ സമിതി അംഗവും തമ്മില്‍ ക്ഷേത്രത്തിനുള്ളില്‍ വച്ച് നടന്ന സംഘര്‍ഷത്തിന്റെ ദൃശ്യങ്ങള്‍ പരിശോധിക്കുന്നതിനിടെയാണ് ഈ സംഭവം പുറത്തുവന്നത്.
    
</TEXT>
</DOC>