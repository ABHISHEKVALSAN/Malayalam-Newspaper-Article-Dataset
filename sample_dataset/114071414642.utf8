<DOC>
<DOCNO>114071414642.utf8</DOCNO>
<TEXT>


           ആചാര്യ ഗിരിരാജ് കിഷോറിന് ആയിരങ്ങളുടെ അന്ത്യാഞ്ജലി    

Monday 14 July 2014 10:38 pm IST

ന്യൂദല്‍ഹി: വിശ്വഹിന്ദുപരിഷത്ത് സീനിയര്‍ വൈസ് പ്രസിഡന്റും രാമജന്മഭൂമി പ്രക്ഷോഭ നായകനുമായിരുന്ന  ആചാര്യ ഗിരിരാജ് കിഷോറിന്(94) രാജ്യതലസ്ഥാനത്തിന്റെ അന്ത്യാഞ്ജലി. വാര്‍ദ്ധക്യസഹജമായ അസുഖങ്ങളെ തുടര്‍ന്ന് ന്യൂദല്‍ഹി ആര്‍ കെ പുരത്തെ വിശ്വഹിന്ദുപരിഷത്ത് ആസ്ഥാനത്ത് ഞായറാഴ്ച രാത്രി ആയിരുന്നു അന്ത്യം. ഇവിടെ പൊതുദര്‍ശനത്തിനു വെച്ച ഭൗതിക ശരീരത്തില്‍ രാഷ്ട്രീയ, സാംസ്‌കാരിക രംഗങ്ങളിലെ പ്രമുഖര്‍ അന്ത്യാഞ്ജലി അര്‍പ്പിക്കാനെത്തി. മൃതദേഹം ആചാര്യ ഗിരിരാജ് കിഷോറിന്റെ ആഗ്രഹപ്രകാരം ആര്‍മി മെഡിക്കല്‍ കോളേജിന് കൈമാറി. 
മുതിര്‍ന്ന ബിജെപി നേതാവ് എല്‍.കെ. അദ്വാനി, കേന്ദ്രആഭ്യന്തരമന്ത്രി രാജ്‌നാഥ് സിംഗ്, വിദേശ കാര്യമന്ത്രി സുഷമാ സ്വരാജ്, ഡോ. മുരളീ മനോഹര്‍ ജോഷി, ആര്‍എസ്എസ് സര്‍കാര്യവാഹ് ഭയ്യാജി ജോഷി, സഹസര്‍കാര്യവാഹുമാരായ സുരേഷ് സോണി, ദത്താത്രേയ ഹൊസബൊളെ, കാര്യകാരി അംഗം ഇന്ദ്രേഷ്‌കുമാര്‍, വിഎച്ച്പി നേതാക്കളായ അശോക് സിംഗാള്‍, പ്രവീണ്‍ തൊഗാഡിയ, സാധ്വി ഋതംഭര, ആര്‍എഎസ്എസ് ദല്‍ഹി കാര്യാലയ പ്രമുഖ് ഗോപാല്‍ജി ആര്യ, ബിജെപി സംഘടനാ ജനറല്‍ സെക്രട്ടറി രാംലാല്‍, മന്ത്രിമാരായ നിതിന്‍ ഗഡ്കരി, ഡോ. ഹര്‍ഷവര്‍ദ്ധന്‍, അനന്തകുമാര്‍, വിവിധ സന്യാസി ശ്രേഷ്ഠന്‍മാര്‍, സന്യാസി മഠങ്ങളുടെ പ്രതിനിധികള്‍ തുടങ്ങിയവര്‍ വിഎച്ച്പി ആസ്ഥാനത്തെത്തി അന്ത്യാഞ്ജലി അര്‍പ്പിച്ചു.
    
</TEXT>
</DOC>