<DOC>
<DOCNO>114101332196.utf8</DOCNO>
<TEXT>


            വിദേശമദ്യം കഴിക്കാം ; കള്ളുഷാപ്പുകള്‍ മിനി ബാറുകളാകുന്നു    

Monday 13 October 2014 2:46 am IST

        ഇടുക്കി: സംസ്ഥാനത്തെ കള്ള് ഷാപ്പുകള്‍ വിദേശമദ്യമൊഴുകുന്ന മിനി ബാറുകളാകുന്നു. 418 ബാറുകള്‍ക്ക് പൂട്ട് വീണതോടെ കുടിയന്‍മാരില്‍ നല്ലൊരു ശതമാനത്തിനും മദ്യപിക്കുന്നതിന് ഇടമില്ലാതായി.

ബിവറേജസില്‍ നിന്നും മദ്യം വാങ്ങിയാല്‍ തന്നെ എവിടെയിരുന്ന് മദ്യപിക്കും എന്നതായിരുന്നു പ്രശ്‌നം. വീടുകളില്‍ മദ്യമെത്തിച്ച് കഴിക്കാന്‍ ചിലര്‍ തുനിഞ്ഞെങ്കിലും നല്ലൊരു വിഭാഗം കുടിയന്മാര്‍ക്കും ഈ രീതി പിന്തുടരാന്‍ താല്‍പര്യമില്ല. അത്തരക്കാരാണ് വിദേശമദ്യം വാങ്ങി കള്ളുഷാപ്പുകളില്‍ എത്തിച്ച് കുടിക്കുന്നത്.

ഗ്ലാസും സോഡയും ഉള്‍പ്പെടെയുള്ളവ ഷാപ്പ് ജീവനക്കാര്‍ തന്നെ എത്തിച്ച് നല്‍കും. ഷാപ്പില്‍ നിന്നും കറികള്‍ വാങ്ങുന്നതിനാലാണ് ഇത്തരം സൗകര്യമൊരുക്കുന്നതെന്നാണ് കോട്ടയം-ഇടുക്കി ജില്ലയുമായി അതിര് പങ്കിടുന്നിടത്ത് സ്ഥിതി ചെയ്യുന്ന ഒരു ഷാപ്പിലെ ജീവനക്കാരന്‍ പറഞ്ഞത്. കള്ള് ഷാപ്പുകളില്‍ കള്ള് അല്ലാതെ മറ്റ് ഒരു ലഹരി പദാര്‍ത്ഥവും വില്‍പ്പന നടത്തരുതെന്നാണ് നിര്‍ദ്ദേശം. ഷാപ്പില്‍ വിദേശമദ്യം പിടികൂടിയാല്‍ അത് ലൈസന്‍സ് ലംഘനമായാണ് പരിഗണിക്കുന്നത്. ഇങ്ങനെയുള്ള ലൈസന്‍സികള്‍ക്കെതിരെ കാല്‍ ലക്ഷം രൂപ വരെ ഫൈന്‍ ഈടാക്കാന്‍ വ്യവസ്ഥയുണ്ട്. എന്നാല്‍ ഷാപ്പുകാരെ പിണക്കേണ്ട എന്ന നിലപാട് എക്‌സൈസ് സംഘം സ്വീകരിച്ചിരിക്കുന്നതിനാല്‍ നടപടിയെടുക്കാറില്ല. കോട്ടയം, ഇടുക്കി, ആലപ്പുഴ ജില്ലകളിലെ പകുതിയിലേറെ ഷാപ്പുകളിലും വിദേശ മദ്യം കഴിക്കുന്നതിന് സൗകര്യമൊരുക്കുന്നുണ്ട്.

എ.സി റോഡില്‍ സ്ഥിതി ചെയ്യുന്ന ഒട്ടു മിക്ക ഷാപ്പുകളും ഇപ്പോള്‍ പിടിച്ചുനില്‍ക്കുന്നത് വിദേശമദ്യം കഴിക്കാന്‍ സൗകര്യമൊരുക്കുന്നത് കൊണ്ടാണെന്നാണ് സംസാരം.
    
</TEXT>
</DOC>