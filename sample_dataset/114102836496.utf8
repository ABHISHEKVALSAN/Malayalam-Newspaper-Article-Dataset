<DOC>
<DOCNO>114102836496.utf8</DOCNO>
<TEXT>


           ഭാരതത്തിലെ സ്‌ഫോടനങ്ങള്‍ : പിടികിട്ടാനുള്ളവരില്‍ 30 പേര്‍  ഇന്റര്‍പോള്‍ പട്ടികയില്‍    

Tuesday 28 October 2014 10:15 pm IST

        ഇടുക്കി: ഭാരതത്തില്‍ സ്‌ഫോടന പരമ്പരകള്‍   നടത്തി  വിദേശത്ത് ഒളിവില്‍ കഴിയുന്ന  കൊടുംകുറ്റവാളികളെ പിടികൂടാന്‍ ഇന്റര്‍പോളിനും കഴിയുന്നില്ല.

2006 മുതല്‍ 2013 വരെ  ഭാരതത്തില്‍ സ്‌ഫോടന പരമ്പരകള്‍ നടത്തി മുങ്ങിയ മുപ്പതോളം പേരാണ് പാക്കിസ്ഥാനിലും ഗള്‍ഫ് രാജ്യങ്ങളിലുമായി കഴിയുന്നത്. ജമ്മു - കാശ്മീര്‍ സ്വദേശികളായ അഞ്ചു പേരും ,മഹാരാഷ്ട്ര സ്വദേശികളായ മൂന്നു പേരും കൊടും ഭീകരരായ ഹാഫിസ് മുഹമ്മദ് സെയ്ത്, ഇലിയാസ് കാശ്മീരി,അഹമ്മദ് ഭട്ട്, എന്നിവരടക്കം  പാക്കിസ്ഥാന്‍സ്വദേശികളായ ആറു പേരും   കര്‍ണ്ണാടക സ്വദേശി  മുഹമ്മദ് റിയാസ് ഭട്കല്‍,  ഉത്തര്‍പ്രദേശ് സ്വദേശികളായ  അഞ്ചു പേരും  അടക്കമുള്ള മുപ്പതു പേരെയാണ് ഇന്റര്‍പോള്‍ പിടികിട്ടാപുള്ളികളായി പ്രഖ്യാപിച്ചിരിക്കുന്നത്. ഇവര്‍ക്കെതിരെ റെഡ് നോട്ടീസ് പുറപ്പെടുവിച്ചിട്ട് നാളുകളായി. പ്രതികളില്‍ മിക്കവരും ഇന്‍ഡ്യന്‍ മുജാഹിദ്ദീന്‍ ഭീകരരാണ്.

ഭാരതത്തിലെ ദേശീയ അന്വേഷണ ഏജന്‍സി ഇവരെ  പിടികൂടുന്നവര്‍ക്ക് അടുത്തിടെ പാരിതോഷികം പ്രഖ്യാപിച്ചിട്ടുണ്ട്. മുഹമ്മദ്  ഖാലിദ്, മുഹമ്മദ് സെയ്ത്, മോക്‌സിന്‍ ഇസ്ലാ ചൗധരി, നിസ സാഹേബ് ബഗ്, ആരിഫ് ഖാന്‍, അമീര്‍ റിസാ ഖാന്‍,  മുഹമ്മദ് റിയാസ് ഭട്കല്‍ എന്നിവരുടെ തലയ്ക്ക് 10 ലക്ഷം രൂപയാണ് എന്‍.ഐ.എ. പാരിതോഷികം പ്രഖ്യാപിച്ചിരിക്കുന്നത്. മഹാരാഷ്ട്ര സ്വദേശി അബ്ദുള്‍ സുബാന്‍ ഖുറേഷിയുടെ തലയ്ക്ക് 4 ലക്ഷം രൂപയാണ് പാരിതോഷികം പ്രഖ്യാപിച്ചിരിക്കുന്നത്.
    
</TEXT>
</DOC>