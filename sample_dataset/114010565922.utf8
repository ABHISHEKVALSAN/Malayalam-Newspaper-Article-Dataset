<DOC>
<DOCNO>114010565922.utf8</DOCNO>
<TEXT>


           വിവാഹപൂര്‍വ്വ ലൈംഗികത സദാചാരവിരുദ്ധം    

Sunday 5 January 2014 9:55 pm IST

        ന്യൂദല്‍ഹി: വിവാഹപൂര്‍വ്വ ലൈംഗികത സദാചാര വിരുദ്ധമാണെന്ന്‌ ദല്‍ഹി കോടതി. വിവാഹവാഗ്ദാനം നല്‍കി ലൈംഗിക ബന്ധത്തിലേര്‍പ്പെടുന്നത്‌ ബലാല്‍സംഗമായി എല്ലായ്പ്പോഴും കണക്കാക്കാനാവില്ലെന്നും കോടതി വിധിച്ചു. അഡീഷണല്‍ സെഷന്‍സ്‌ ജഡ്ജ്‌ വീരേന്ദ്രര്‍ ഭട്ടിന്റേതാണ്‌ വിധി. 
വിവാഹത്തിനു മുമ്പുള്ള ലൈംഗികബന്ധം എല്ലാ മതപ്രമാണങ്ങള്‍ക്കും വിരുദ്ധമാണെന്ന്‌ കോടതി ചൂണ്ടിക്കാട്ടി. വിവാഹം കഴിക്കാമെന്ന്‌ വാഗ്ദാനം നല്‍കി നിരന്തരം ശാരീരിക ബന്ധത്തിലേര്‍പ്പെട്ട ശേഷം വഞ്ചിച്ചതായി ആരോപിച്ച്‌ ദല്‍ഹിയിലെ സ്വകാര്യ സ്ഥാപനത്തിലെ ജീവനക്കാരി നല്‍കിയ കേസിലാണ്‌ കോടതി നിര്‍ണ്ണായക വിധി പുറപ്പെടുവിച്ചത്‌. കേസില്‍ 29 കാരനായ യുവാവ്‌ പോലീസ്‌ അറസ്റ്റിലായിരുന്നു. 
പ്രായപൂര്‍ത്തിയായ രണ്ടുപേര്‍ പരസ്പരം സമ്മതത്തോടെ നടത്തുന്ന ലൈംഗികബന്ധത്തിനു ശേഷം വിവാഹവാഗ്ദാനം പിന്‍വലിക്കപ്പെടുമ്പോള്‍ ബലാല്‍സംഗം ചെയ്തെന്നു പരാതി നല്‍കുന്നതിനെ കോടതി വിമര്‍ശിച്ചു. ഇത്തരത്തില്‍ വിവാഹപൂര്‍വ്വ ലൈംഗികബന്ധത്തിലേര്‍പ്പെടുമ്പോള്‍ സ്ത്രീകള്‍ക്കും ചില ഉത്തരവാദിത്വങ്ങളുണ്ട്‌. 
2011ല്‍ ചാര്‍ജ്‌ ചെയ്ത കേസില്‍ പഞ്ചാബ്‌ സ്വദേശിയായ യുവാവ്‌ തന്നെ 2006 മുതല്‍ വിവാഹ വാഗ്ദാനം നല്‍കി നിരന്തരം ഉപയോഗിച്ചതായി യുവതി പറഞ്ഞിരുന്നു. എന്നാല്‍ വാഗ്ദാനത്തില്‍ നിന്നും യുവാവ്‌ പിന്‍വലിഞ്ഞതോടെ ബലാല്‍സംഗം ചെയ്തെന്നാരോപിച്ച്‌ യുവതി പോലീസില്‍ പരാതി നല്‍കുകയായിരുന്നു.
    
</TEXT>
</DOC>