<DOC>
<DOCNO>114061608168.utf8</DOCNO>
<TEXT>


           ബേബിയുടെ രാജിക്കാര്യം; കേന്ദ്ര നേതാക്കള്‍ ചര്‍ച്ചയ്‌ക്കെത്തും    

Monday 16 June 2014 3:38 pm IST

ന്യൂദല്‍ഹി: സിപിഎം പോളിറ്റ്ബ്യൂറോ അംഗം എം.എ. ബേബി എംഎല്‍എയുടെ രാജിക്കാര്യം ചര്‍ച്ച ചെയ്യാന്‍ ചേരുന്ന സംസ്ഥാന സെക്രട്ടറിയേറ്റ് യോഗത്തില്‍ പാര്‍ട്ടി ജനറല്‍ സെക്രട്ടറി പ്രകാശ് കാരാട്ടും പി.ബി.അംഗം എസ്. രാമചന്ദ്രന്‍ പിള്ളയും പങ്കെടുക്കും. 21 നാണ് സെക്രട്ടറിയേറ്റ് യോഗം നടക്കുന്നത്. അടുത്തദിവസം സംസ്ഥാന സമിതി യോഗവും നടക്കും. എന്നാല്‍ സംസ്ഥാന സെക്രട്ടറിയേറ്റിലെ ചര്‍ച്ചയില്‍ രാജ്യക്കാര്യത്തെക്കുറിച്ച് തീരുമാനമായില്ലെങ്കില്‍ വിഷയം വീണ്ടും പോളിറ്റ്ബ്യൂറോ വിളിച്ചു ചേര്‍ത്ത് ചര്‍ച്ച ചെയ്യാനാണ് തീരുമാനം.

ലോക്‌സഭാ തെരഞ്ഞെടുപ്പില്‍ കൊല്ലം മണ്ഡലത്തിലേറ്റ തോല്‍വിയാണ് എംഎല്‍എ സ്ഥാനം രാജിവെയ്ക്കാനുള്ള ബേബിയുടെ തീരുമാനത്തിന് പിന്നില്‍. രാജിസന്നദ്ധത ബേബി പാര്‍ട്ടി നേതൃത്വത്തെയും അറിയിച്ചിരുന്നു. എന്നാല്‍ പാര്‍ട്ടി ആവശ്യം തള്ളിയതിനെതുടര്‍ന്ന് ബേബി നിയമസഭാ സമ്മേളനത്തില്‍ നിന്ന് വിട്ടുനിന്നിരുന്നു. അഞ്ച് ദിവസമായി നിയമസഭയില്‍ നിന്നു വിട്ടു നിന്നിരുന്ന ബേബി ഇന്നാണ് ഹാജരായത്.
    
</TEXT>
</DOC>