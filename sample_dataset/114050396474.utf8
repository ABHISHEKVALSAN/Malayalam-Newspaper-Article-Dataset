<DOC>
<DOCNO>114050396474.utf8</DOCNO>
<TEXT>


           വൃദ്ധയെ പീഡിപ്പിച്ചു കൊന്ന സംഭവം; പ്രതിയെ കൊണ്ടുവന്ന്‌ തെളിവെടുത്തു    

Saturday 3 May 2014 9:54 pm IST

ചവറ: ലൈംഗിക പീഡനത്തിനിരയായ വൃദ്ധ മരിച്ച സംഭവത്തില്‍ പ്രതി ഷാജിയെ തെളിവെടുപ്പിനായി ചവറ പോലീസ്‌ ആഗ്നസിന്റെ വീട്ടില്‍ കൊണ്ടുവന്നു. ശനിയാഴ്ച രാവിലെ 8ന്‌ ചവറ സിഐയുടെ നേതൃത്വത്തിലാണ്‌ ഷാജി എന്ന ഗോപകുമാറിനെ തെളിവെടുപ്പിനെത്തിച്ചത്‌.
ഗോപകുമാറിനെ കൊണ്ടുവരുന്നതറിഞ്ഞ്‌ വന്‍ജനാവലിയാണ്‌ പുതുക്കാടും പരിസരപ്രദേശങ്ങളിലും തടിച്ചുകൂടിയത്‌. പലരും കൂകിവിളിച്ച്‌ പ്രതിയെ ആക്രമിക്കാന്‍ ശ്രമിച്ചെങ്കിലും പോലീസ്‌ വന്‍സുരക്ഷ ഒരുക്കിയിരുന്നതിനാല്‍ അനിഷ്ട സംഭവങ്ങള്‍ ഒഴിവായി. തെളിവെടുപ്പും തുടര്‍ന്നുള്ള പോലീസ്‌ നടപടികളും പൂര്‍ത്തിയാക്കിയശേഷം ശനിയാഴ്ച വൈകിട്ട്‌ പ്രതിയെ കോടതിയില്‍ ഹാജരാക്കി.
സംഭവവുമായി ബന്ധപ്പെട്ട്‌ സ്പെഷ്യല്‍ ബ്രാഞ്ച്‌ എഎസ്‌ഐയെ സസ്പെന്‍ഡ്‌ ചെയ്തിരുന്നു. കൊല ചെയ്യപ്പെട്ട ആഗ്നസും സഹോദരി എമിലി ഫെര്‍ണാണ്ടസും ഒരുമിച്ചായിരുന്നു താമസം. കഴിഞ്ഞ ഈസ്റ്ററിന്‌ എമിലി രാവിലെ പള്ളിയില്‍ പോയ സമയത്താണ്‌ ആഗ്നസ്‌ പീഡനത്തിനിരയായത്‌. പള്ളിയില്‍ പോയി തിരിച്ചുവന്ന സഹോദരി വീട്ടില്‍ കാര്‍പോര്‍ച്ചില്‍ രക്തം വാര്‍ന്നൊലിച്ച്‌ കിടക്കുന്ന എമിലിയെയാണ്‌ കണ്ടത്‌. ഉടന്‍ തിരുവനന്തപുരത്ത്‌ സ്വകാര്യ ആശുപത്രിയില്‍ കൊണ്ടുപോകുകയും ചികിത്സയ്ക്കുശേഷം അഭിഭാഷകനായ മൂത്തമകനൊപ്പം തിരുവനന്തപുരത്തുള്ള വീട്ടിലേക്ക്‌ മാറ്റുകയുമായിരുന്നു. എന്നാല്‍ രോഗം മൂര്‍ച്ഛിച്ചതിനെ തുടര്‍ന്ന്‌ മെഡിക്കല്‍ കോളജിലേക്ക്‌ കൊണ്ടുപോകും വഴി മരണമടയുകയായിരുന്നു. തുടര്‍ന്ന്‌ മെഡിക്കല്‍ കോളജ്‌ റിപ്പോര്‍ട്ടിലാണ്‌ ആഗ്നസ്‌ പീഡനത്തിനിരയായ വിവരം പുറംലോകം അറിയുന്നത്‌. പീഡനവുമായി ബന്ധപ്പെട്ട്‌ ചെറുമകന്‍ ചവറ പോലീസില്‍ പരാതി നല്‍കിയെങ്കിലും അന്വേഷണത്തിനു തയ്യാറായില്ലെന്ന ആരോപണവുമുണ്ട്‌.
    
</TEXT>
</DOC>