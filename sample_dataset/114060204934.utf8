<DOC>
<DOCNO>114060204934.utf8</DOCNO>
<TEXT>


           ആരോഗ്യമേഖലയില്‍ പ്രവര്‍ത്തിക്കുന്ന സ്ഥാപനങ്ങള്‍ അടച്ചുപൂട്ടിക്കരുത്‌ : ബിജെപി    

Monday 2 June 2014 10:48 pm IST

        തിരുവനന്തപുരം: കേരളത്തിലെ ആരോഗ്യമേഖലയില്‍ സമഗ്രമാറ്റങ്ങള്‍ വരുത്താന്‍ തയ്യാറാക്കിയ ക്ലിനിക്കല്‍ എസ്റ്റാബ്ലിഷ്മെന്റ്‌ ബില്‍ നിയമസഭയില്‍ ചര്‍ച്ചയ്ക്ക്‌ വയ്ക്കുന്നതിന്‌ മുമ്പായി വര്‍ഷങ്ങളായ ആരോഗ്യ സേവനമേഖലയില്‍ പ്രവര്‍ത്തിക്കുന്നവരെ വിശ്വാസത്തില്‍ എടുക്കണമെന്ന്‌ ബിജെപി ആരോഗ്യസെല്‍ സംസ്ഥാന കണ്‍വീനര്‍ ഡോ. പി. ബിജു പറഞ്ഞു.
യുപിഎ സര്‍ക്കാര്‍ 2012ല്‍ ലോക്സഭയില്‍ ചര്‍ച്ച നടത്താതെ നടപ്പില്‍ വരുത്തിയ ക്ലിനിക്കല്‍ എസ്റ്റാബ്ലിഷ്മെന്റ്‌ ബില്‍ അതേപടിയില്‍ കേരളത്തില്‍ നടപ്പിലാക്കാന്‍ ശ്രമിച്ചാല്‍ വര്‍ഷങ്ങളായി ആരോഗ്യമേഖലയില്‍ പ്രവര്‍ത്തിക്കുന്ന കേരളത്തിലെ ചെറുകിട ഇടത്തരം സ്ഥാപനങ്ങള്‍ പൂട്ടേണ്ടിവരും.
ആരോഗ്യമേഖലയില്‍ സമഗ്രമാറ്റങ്ങള്‍ക്ക്‌ വളരെയധികം പ്രതീക്ഷപുലര്‍ത്തിയ ഈ ബില്‍ ഇപ്പോള്‍ ഈ രീതിയില്‍ നടപ്പിലാക്കിയാല്‍ കുത്തക മുതലാളിമാര്‍ മാത്രം ചികിത്സാ സേവനരംഗത്ത്‌ നിലനില്‍ക്കുന്നവിധം മാത്രമായിരിക്കും. ഇത്‌ രോഗികള്‍ക്കുള്ള ചികിത്സാ ചെലവ്‌ വര്‍ദ്ധിക്കും.
കേരള പാരാമെഡിക്കല്‍ കൗണ്‍സില്‍ ബില്‍ നടപ്പിലാക്കാതെ കേരള ക്ലിനിക്കല്‍ എസ്റ്റിബിഷ്മെന്റ്‌ നടപ്പിലാക്കുന്നത്‌ ലാബ്മേഖലയെ തളര്‍ത്തും. കേരളത്തില്‍ ഈ ബില്‍ ഈ രീതിയില്‍ നടപ്പിലാക്കുമ്പോള്‍ 70,000 അധികം ആരോഗ്യ സേവന പ്രവര്‍ത്തകരുടെ തൊഴില്‍ നഷ്ടപ്പെടുന്നതിന്‌ കാരണമാകും. ഈ ബില്ലില്‍ വിവിധതരം ലൈസന്‍സുകള്‍ക്കുവേണ്ടി സംഗിള്‍വിന്റെ ക്ലിയറന്‍സ്‌ സിസ്റ്റം നടപ്പിലാക്കണം. ആരോഗ്യ മേഖലയില്‍ മാറ്റങ്ങള്‍ വരുത്തുന്നതിനായി കേരള ഗവണ്‍മെന്റ്‌ നടപ്പിലാക്കാന്‍ ഉദ്ദേശിക്കുന്ന ബില്‍ രോഗികള്‍ക്കും ആരോഗ്യമേഖലയില്‍ പ്രവര്‍ത്തിക്കുന്ന ചെറികിട ഇടത്തരം സ്ഥാപനങ്ങള്‍ക്കും ഭാരമായിത്തീരാത്ത രീതിയില്‍ കേരള ഗവണ്‍മെന്റ്‌ നടപ്പിലാക്കണം.
ഇത്‌ നടപ്പിലാക്കുന്നതിന്‌ മുമ്പായി ഈ മേഖലയില്‍ വര്‍ഷങ്ങളായി പ്രവര്‍ത്തിക്കുന്നവരുടെ അസ്സോസിയേഷനുകളുമായി ഗവണ്‍മെന്റ്‌ ചര്‍ച്ച നടത്തണമെന്ന്‌ ബിജെപി മെഡിക്കല്‍ സെല്‍ കേരളവിഭാഗം ആവശ്യപ്പെട്ടു. ഇങ്ങനെ ചര്‍ച്ചനടത്തിയിട്ടുണ്ടെങ്കില്‍ അതിന്റെ മിനിട്ട്സ്‌ പ്രസിദ്ധീകരിക്കണം. ആരോഗ്യ സുരക്ഷയ്ക്ക്‌ വിട്ടുവീഴ്ച ചെയ്യാതെയും ആരോഗ്യമേഖലയില്‍ പ്രവര്‍ത്തിക്കുന്നവരുടെ തൊഴില്‍ നഷ്ടപ്പെടാത്ത രീതിയിലുമായിരിക്കണം ഈ ബില്ലിലെ വ്യവസ്ഥകള്‍ നടപ്പിലാക്കേണ്ടതെന്നും ഡോ. ബിജു പറഞ്ഞു.
    
</TEXT>
</DOC>