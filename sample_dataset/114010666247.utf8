<DOC>
<DOCNO>114010666247.utf8</DOCNO>
<TEXT>


           ഇടതു-വലതു മുന്നണികള്‍ വിദ്യാഭ്യാസ മേഖലയില്‍ പിന്നോക്കക്കാരെ തകര്‍ത്തു    

Monday 6 January 2014 10:09 pm IST

        ചേര്‍ത്തല: ഇടതു-വലതു രാഷ്ട്രീയ കക്ഷികള്‍ വിദ്യാഭ്യാസ നിയമമുണ്ടാക്കി പിന്നോക്കക്കാരന്റെ കടയ്ക്കല്‍ കത്തിവയ്ക്കുകയായിരുന്നുവെന്ന്‌ എസ്‌എന്‍ഡിപി യോഗം ജനറല്‍ സെക്രട്ടറി വെള്ളാപ്പള്ളി നടേശന്‍. ചേര്‍ത്തല ശ്രീനാരായണ കോളേജിന്റെ ഗോള്‍ഡന്‍ ജൂബിലി ആഘോഷം ഉദ്ഘാടനം ചെയ്യുകയായിരുന്നു അദ്ദേഹം.
ന്യൂനപക്ഷങ്ങള്‍ക്ക്‌ വേണ്ടി മാത്രം നിയമങ്ങളുണ്ടാക്കുന്ന ചതിയന്‍ ചന്തുമാരാണ്‌ കേരളം ഭരിക്കുന്നത്‌. ഇടതുഭരണം വന്നാല്‍ ഇടതുകാലു കൊണ്ടും, വലതു വന്നാല്‍ വലതുകാലു കൊണ്ടും തൊഴിക്കും. ആരില്‍ നിന്നും സാമൂഹ്യനീതി എസ്‌എന്‍ഡിപി യോഗത്തിന്‌ ലഭിക്കുന്നില്ല. രാഷ്ട്രീയാധികാരം കയ്യിലെടുത്ത്‌ ന്യൂനപക്ഷങ്ങള്‍ വിദ്യാഭ്യാസ വകുപ്പ്‌ കൈകാര്യം ചെയ്ത്‌ അവര്‍ക്ക്‌ അനുകൂലമായി നിയമങ്ങള്‍ ഉണ്ടാക്കുകയാണ്‌. ഭൂരിപക്ഷത്തിന്‌ വേണ്ടി പറയാന്‍ അധികാരത്തിന്റെ അകത്തളങ്ങളില്‍ ആരുമില്ല.
കാലാകാലങ്ങളില്‍ വന്ന വിദ്യാഭ്യാസ പരിഷ്ക്കാരങ്ങള്‍ക്ക്‌ ബലിമൃഗങ്ങളാകേണ്ടി വന്നത്‌ ഈഴവ സമുദായമാണ്‌. ജോസഫിന്റെ വിദ്യാഭ്യാസ നയങ്ങള്‍ വെട്ടിനിരത്തിയത്‌ ഈഴവരുടെ സീറ്റുകളാണ്‌. മറ്റുള്ളവര്‍ക്ക്‌ കൊടുക്കുന്നതില്‍ വിരോധമില്ല, എസ്‌എന്‍ഡിപിക്കും കിട്ടണം. ഇത്‌ പറയുമ്പോള്‍ കള്ള്‌, ജാതി പറഞ്ഞ്‌ തന്നെ തറപറ്റിക്കുവാന്‍ ശ്രമിക്കുന്നു. ജാതി, മദ്യം നിയമങ്ങള്‍ ഉണ്ടാക്കിയത്‌ രാഷ്ട്രീയക്കാരാണ്‌. ഇതിന്‌ എസ്‌എന്‍ഡിപിയെ കുറ്റം പറഞ്ഞിട്ട്‌ കാര്യമില്ല. എസ്‌എന്‍ഡിപി യോഗത്തിന്റെ ലക്ഷ്യം മദ്യവര്‍ജനമാണ്‌. 74,000 സ്വയംസഹായ സംഘങ്ങളിലൂടെ എസ്‌എന്‍ഡിപി യോഗം ഇത്‌ പ്രചരിപ്പിക്കുന്നു. 
ജാതി പറഞ്ഞതുകൊണ്ടാണ്‌ എസ്‌എന്‍ കോളേജുകളില്‍ 50 ശതമാനം ഈഴവ പ്രാതിനിധ്യം ലഭിച്ചത്‌. ഇതുപറഞ്ഞ്‌ വേദിയില്‍ വിമര്‍ശിക്കുന്നവര്‍ ഈഴവര്‍ക്ക്‌ എന്ത്‌ നേടിത്തന്നുവെന്നും വെള്ളാപ്പള്ളി ചോദിച്ചു.
എസ്‌എന്‍ ട്രസ്റ്റ്‌ പ്രസിഡന്റ്‌ ഡോ.എം.എന്‍.സോമന്‍ അധ്യക്ഷത വഹിച്ചു. ഡോ.ബി.അശോക്‌ മുഖ്യപ്രഭാഷണം നടത്തി. നടി ശരണ്യാമോഹന്‍, ട്രസ്റ്റ്‌ മെമ്പര്‍ പി.എന്‍.നടരാജന്‍, ഡോ.പി.കെ.സുദര്‍ശനന്‍, ഡോ.ജി.ജയദേവന്‍, അഡ്വ.ഡി.സുഗതന്‍, അഡ്വ.ആര്‍.കെ.ദാസ്‌, മോഹന്‍ശങ്കര്‍, കലവൂര്‍.എന്‍.ഗോപിനാഥ്‌, എല്‍.ശിവാനന്ദന്‍, പ്രൊഫ.പി.കെ.മുരളി തുടങ്ങിയവര്‍ സംസാരിച്ചു. പ്രീതി നടേശന്‍ ദീപപ്രകാശനം നടത്തി. കെ.പി.നടരാജന്‍ സ്വാഗതവും ഡോ.ടി.പ്രദീപ്‌ നന്ദിയും പറഞ്ഞു.
    
</TEXT>
</DOC>