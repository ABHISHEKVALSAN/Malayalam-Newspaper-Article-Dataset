<DOC>
<DOCNO>114121551584.utf8</DOCNO>
<TEXT>


           മാണിയെ സംരക്ഷിക്കാന്‍ ആഭ്യന്തര മന്ത്രിയുടെ ശ്രമം: വിഎസ്     

Monday 15 December 2014 10:20 pm IST

        തിരുവനന്തപുരം : കെ.എം.മാണിയുടെ കൈയില്‍ വിലങ്ങ് വീഴാതെ സംരക്ഷിക്കാന്‍ ആഭ്യന്തരമന്ത്രി ശ്രമിക്കുന്നുവെന്ന് പ്രതിപക്ഷ നേതാവ് വി.എസ്.അച്യുതാനന്ദന്‍. മാണിയുടെ രാജി ആവശ്യപ്പെട്ട് എല്‍ഡിഎഫ് നടത്തിയ നിയമസഭാ മാര്‍ച്ച് ഉദ്ഘാടനം ചെയ്യുകയായിരുന്നു അദ്ദേഹം. ബാര്‍ ലൈസന്‍സ് പുനഃസ്ഥാപിക്കുന്നതിന് ഒരു കോടി രൂപ കോഴവാങ്ങിയെന്ന തെളിവുകളുടെ അടിസ്ഥാനത്തില്‍ മാണിക്ക് രക്ഷപ്പെടാനാകില്ല. കേസ് തേച്ച് മാച്ച്കളയാന്‍ സ്പീക്കര്‍ വരെ രംഗത്തുണ്ട്.

ചെയറിലുണ്ടായിരുന്ന ഡെപ്യൂട്ടി സ്പീക്കര്‍ എന്‍.ശക്തനും ആഭ്യന്തരമന്ത്രി രമേശ്‌ചെന്നിത്തലയും എങ്ങനെ മാണിയെ രക്ഷിക്കാമെന്ന് കൂടിയാലോചന നടത്തുന്നത് ക്യാമറയില്‍ പതിഞ്ഞിട്ടുണ്ട്. മാണിക്കെതിരെ കേസെടുക്കാതിരിക്കാനുള്ള ഗൂഢതന്ത്രങ്ങളെല്ലാം ആഭ്യന്തരമന്ത്രി പയറ്റി. തെളിവുകളുടെ അടിസ്ഥാനത്തില്‍ കേസ് എടുക്കാതിരിക്കാനാവില്ലെന്ന നിലപാടെടുത്ത വിജിലന്‍സ് ഡയറക്ടറെയും അന്വേഷണ ചുമതലയുള്ള ഉദ്യോഗസ്ഥനെയും മാറ്റാനുള്ള നീക്കമാണ് നടക്കുന്നത്.

ബാര്‍ ഉടമകളുടെ നേതാവായ ബിജു രമേശും കൂട്ടരും നല്‍കിയ തെളിവുകള്‍ ശരിയാണെന്ന് വിജിലന്‍സ് പരിശോധനയില്‍ തെളിഞ്ഞിരിക്കുകയാണ്. മാണിയുടെ കൈയില്‍ വിലങ്ങ് വീഴുമെന്നും മാണി പൂജപ്പുര സെന്‍ട്രല്‍ ജയിലില്‍ കഴിയേണ്ടിവരുമെന്നും വിഎസ് പറഞ്ഞു.

സിപിഎം ജില്ലാ സെക്രട്ടറി കടകംപള്ളി സുരേന്ദ്രന്‍ അധ്യക്ഷനായിരുന്നു. എല്‍ഡിഎഫ് കണ്‍വീനര്‍ വൈക്കം വിശ്വന്‍, സിപിഐ ദേശീയ എക്‌സിക്യൂട്ടീവ് അംഗം കെ.ഇ.ഇസ്മയില്‍, ജനതാദള്‍ എസ് നേതാവ് സി.കെ.നാണു, എന്‍സിപി സംസ്ഥാന പ്രസിഡന്റ് ഉഴവൂര്‍ വിജയന്‍, കോണ്‍ഗ്രസ് എസ്.സംസ്ഥാന പ്രസിഡന്റ് രാമചന്ദ്രന്‍ കടന്നപ്പള്ളി, കേരള കോണ്‍ഗ്രസ് ചെയര്‍മാന്‍ പി.സി.തോമസ്, ആര്‍എസ്പി-എം ജനറല്‍ സെക്രട്ടറി ബാബു ദിവാകരന്‍, കെ.ആര്‍.അരവിന്ദാക്ഷന്‍(സിഎംപി), എല്‍ഡിഎഫ് ജില്ലാ കണ്‍വീനര്‍ വി.ഗംഗാധരന്‍ നാടാര്‍ എന്നിവര്‍ സംസാരിച്ചു.
    
</TEXT>
</DOC>