<DOC>
<DOCNO>114032786804.utf8</DOCNO>
<TEXT>


           സുനന്ദാ കേസ്‌ കേന്ദ്രം അട്ടിമറിച്ചു: ശ്രീധരന്‍പിള്ള    

Thursday 27 March 2014 9:32 pm IST

        കോഴിക്കോട്‌: കേന്ദ്രമന്ത്രി ശശി തരൂരിന്റെ ഭാര്യ സുനന്ദാ പുഷ്ക്കറിന്റെ മരണവുമായി ബന്ധപ്പെട്ട അന്വേഷണം കേന്ദ്ര സര്‍ക്കാര്‍ അട്ടിമറിച്ചതായി ബിജെപി ദേശീയ നിര്‍വാഹകസമിതിയംഗം അഡ്വ. പി.എസ്‌. ശ്രീധരന്‍പിള്ള കുറ്റപ്പെടുത്തി. 
ഇത്‌ നിയമവാഴ്ചയുടെ ദാരുണമായ മുഖം ജനത്തിന്‌ മുമ്പില്‍ വരച്ചു കാട്ടിയതായും ഇക്കാരൃത്തില്‍ സമഗ്ര അന്വേഷണം നടത്തണമെന്നും അദ്ദേഹം ആവശ്യപ്പെട്ടു. മരണവുമായി ബന്ധപ്പെട്ട കേസ്‌ മുന്നോട്ട്‌ കൊണ്ടുപോകേണ്ടതില്ലെന്ന ശശി തരൂരിന്റെ നിലപാട്‌ വിചിത്രമാണെന്നുംഅസാധാരണമായ മരണത്തോട്‌ ബന്ധപ്പെട്ട പ്രശ്നത്തില്‍ ബന്ധുക്കളുടെയോ സുഹൃത്തുക്കളുടെയോ ഇഷ്ടാനിഷ്ടങ്ങള്‍ക്കല്ല പരിഗണന നല്‍കേണ്ടതെന്നും അദ്ദേഹം പറഞ്ഞു. ഇക്കാര്യത്തില്‍ കേന്ദ്ര സര്‍ക്കാര്‍ കാണിക്കുന്ന നിസ്സംഗത നിയമവാഴ്ചയുടെ മരണമണി മുഴങ്ങുന്നതിനിടയാക്കുമെന്നും ശ്രീധരന്‍പിള്ള ചൂണ്ടിക്കാട്ടി. 
2004ലെ ഇടതുപക്ഷ വോട്ടുകള്‍ ബിജെപി പക്ഷത്തേക്ക്‌ ചോര്‍ന്നതന്വേഷിക്കാന്‍ എല്‍ഡിഎഫ്‌ നിയോഗിച്ച പന്ന്യന്‍ കമ്മീഷന്‍ റിപ്പോര്‍ട്ടും കോണ്‍ഗ്രസ്‌ പല ഘട്ടങ്ങളിലായി നിയോഗിച്ച സി.വി. പത്മരാജന്‍ സമിതി, വക്കം പുരുഷോത്തമന്‍ സമിതി റിപ്പോര്‍ട്ടുകളും മുന്നണികള്‍ കോള്‍ഡ്‌ സ്റ്റോറേജില്‍ വച്ചിരിക്കുകയാണ്‌. കോണ്‍ഗ്രസ്‌ പൂഴ്ത്തിയ വക്കം സമിതി റിപ്പോര്‍ട്ട്‌ പുറത്തുവന്നതോടുകൂടി കോണ്‍ഗ്രസ്‌ നെറികേടുകളുടെയും അധാര്‍മ്മികതയുടെയും കൂടാരമാണെന്ന്‌ തെളിഞ്ഞിരിക്കുകയാണ്‌.
മുസാഫര്‍ കലാപത്തില്‍ യു.പി സര്‍ക്കാറിന്റെ അനാസ്ഥയും കുറ്റകരമായ പങ്കും സുപ്രീംകോടതി വിധിയോടെ കൂടുതല്‍ വ്യക്തമായതായും അദ്ദേഹം പറഞ്ഞു. 
സുപ്രീം കോടതി കര്‍ശന സമീപനം സ്വീകരിച്ചിട്ടും കോണ്‍ഗ്രസ്‌- സിപിഎം കക്ഷികള്‍ ഉത്തര്‍പ്രദേശ്‌ സര്‍ക്കാറിനെ പഴിക്കാനോ രാജി ആവശ്യപ്പെടാനോ തയ്യാറായിട്ടില്ല. ന്യൂനപക്ഷങ്ങളെ വോട്ടുബാങ്കാക്കി ഉപയോഗിക്കുന്നതിനപ്പുറം അവരുടെ കാര്യത്തില്‍ താല്‍പ്പര്യമില്ലാത്ത കപട മതേതരക്കാരാണ്‌ ഇക്കൂട്ടരെന്ന്‌ മുസാഫര്‍ വിധിയും കുറ്റകരമായ മൗനവും വിളിച്ചോതുന്നുണ്ടെന്നും അദ്ദേഹം വാര്‍ത്താസമ്മേളനത്തില്‍ ചൂണ്ടിക്കാട്ടി.

    
</TEXT>
</DOC>