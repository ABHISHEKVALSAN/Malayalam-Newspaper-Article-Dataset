<DOC>
<DOCNO>114032585993.utf8</DOCNO>
<TEXT>


           റഷ്യ സാമ്പത്തിക വിലക്കുകള്‍ നേരിടേണ്ടി വരുമെന്ന് ജി7    

Tuesday 25 March 2014 3:03 pm IST

ഹേഗ്: ഉക്രെയ്ന്‍ പ്രതിസന്ധികളിലെ തീവ്രത വര്‍ധിപ്പിച്ചാല്‍ റഷ്യ കടുത്ത സാമ്പത്തിക വിലക്കുകള്‍ നേരിടേണ്ടി വരുമെന്ന് ജി7 മുന്നറിയിപ്പ് നല്‍കി. അമേരിക്കന്‍ പ്രസിഡന്റ് ബരാക്ക് ഒബാമയും പ്രധാന വ്യവസായികളും ചേര്‍ന്നാണ് റഷ്യന്‍ പ്രസിഡന്റ് വഌഡിമര്‍ പുഡിന് ഇതു സംബന്ധിച്ച മുന്നറിയിപ്പ് നല്‍കിയത്.

ക്രിമിയ  പിടിച്ചെടുത്തതിന് ശേഷവും ഉക്രെയ്‌നില്‍ വന്‍ പ്രതിസന്ധികളാണ് റഷ്യ സൃഷ്ടിച്ചു കൊണ്ടിരിക്കുന്നത്. ജി8 സമ്മേളനം റഷ്യയെ കൂടാതെ നടത്താനും ജി7 തീരുമാനിച്ചു.

നിലപാടുകള്‍ മാറ്റുന്നതുവരെ റഷ്യയെ ജി8ല്‍ നിന്ന് പുറത്താക്കിയിരിക്കുകയാണ്. റഷ്യയിലെ ഒളിമ്പിക്ക് വേദിയായ സോച്ചിയില്‍ വച്ചായിരുന്നു ഈ വര്‍ഷത്തെ ജി8 ഉച്ചകോടി  നടക്കേണ്ടിയിരുന്നത്.

കഴിഞ്ഞ ദിവസങ്ങളില്‍ റഷ്യ ക്രിമിയയിലെ ഉക്രെയ്ന്‍ നിയന്ത്രണത്തിലുള്ള വ്യോമതാവളവും നാവികാസ്ഥാനവും മറ്റും പിടിച്ചെടുത്തിരുന്നു. റഷ്യയുടെ ക്രിമിയ പിടിച്ചെടുക്കാനുള്ള നിയമപരമല്ലാത്ത നടപടി അന്താരാഷ്ട്ര നിമങ്ങളോടുള്ള ലംഘനമാണെന്ന് അമേരിക്ക, ജര്‍മനി, ഫ്രാന്‍സ്, ബ്രിട്ടന്‍, ഇറ്റലി, ജപ്പാന്‍, കാനഡ തുടങ്ങിയ രാജ്യങ്ങളുടെ നേതാക്കള്‍ കുറ്റപ്പെടുത്തി.
    
</TEXT>
</DOC>