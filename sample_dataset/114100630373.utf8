<DOC>
<DOCNO>114100630373.utf8</DOCNO>
<TEXT>


           ബഹ്‌റൈന്‍ സാമ്പത്തിക ക്രമക്കേട്; എന്‍ഐഎ  അന്വേഷിക്കണമെന്ന് ആവശ്യമുയരുന്നു    

Monday 6 October 2014 1:21 am IST

        കോഴിക്കോട്: ബഹ്‌റൈനില്‍ 350 മില്യണ്‍ ദിനാര്‍ കടത്തിയ സംഭവത്തില്‍ ശിക്ഷിക്കപ്പെട്ട സംഘത്തിന്റെ അന്താരാഷ്ട്ര ബന്ധം അന്വേഷിക്കണമെന്ന് ആവശ്യം ഉയരുന്നു. നിയമ വിരുദ്ധമായി കോടിക്കണക്കിന് ദിനാര്‍ കടത്തിയ കേസില്‍ ശിക്കപ്പെട്ടവരില്‍ പാക് പൗരനും വയനാട് സ്വദേശിയായ പ്രമുഖ കോണ്‍ഗ്രസ് നേതാവും ഉള്‍പ്പെടും.

ഇക്കഴിഞ്ഞ ദിവസമാണ് മനാമ ലോവര്‍ ക്രിമിനല്‍ കോടതി മലയാളികള്‍ അടങ്ങുന്ന 15 പേരെ കുറ്റക്കാരെന്ന് കണ്ടെത്തി ശിക്ഷ വിധിച്ചത്. യുഎഇ എക്‌സ്‌ചേഞ്ച് എന്ന ധനകാര്യ സ്ഥാപനത്തിലെ ജീവനക്കാരെയടക്കം 15 പേരെയാണ് ശിക്ഷിച്ചത്. റോബിന്‍ ജേക്കബ്, വിശാല്‍ നായിക്, ദീപക് നായര്‍, ലിയോണല്‍നില്‍സണ്‍, സെയ്തലവി, ഉദയശങ്കര്‍,സയ്യിദ് ഫര്‍ക്കാന്‍ ഉല്ലാ, അബ്ദുറിമാന്‍ മസൂദ്, എ.എസ് ജയറാം തുടങ്ങിയവരാണ് ശിക്ഷിക്കപ്പെട്ടത്. 11 പേര്‍ക്ക് എട്ടുവര്‍ഷം തടവും 1,30,000 ദിനാര്‍ പിഴയുമാണ് വിധിച്ചിരിക്കുന്നത്. കേസിലുള്‍പ്പെട്ട മറ്റു 4 പേര്‍ക്ക് അഞ്ചുവര്‍ഷം മൂന്നു മാസം തടവും 40,000 ദിനാര്‍ പിഴയുമാണ് ലോവര്‍ ക്രിമിനല്‍ കോടതി ശിക്ഷിച്ചിരിക്കുന്നത്. വേണ്ടത്ര രേഖകളില്ലാതെ പണം കടത്തിയ കമ്പനിക്ക് 2 ലക്ഷം ദിനാര്‍ പിഴയാണ് കോടതി വിധിച്ചിരിക്കുന്നത്. ശിക്ഷാ കാലാവധി പൂര്‍ത്തിയായാല്‍ ബഹ്‌റൈനിലുള്ള എല്ലാ പ്രതികളെയും നാടു കടത്താനും കോടതി വിധിച്ചിട്ടുണ്ട്.
കേസിലുള്‍പ്പെട്ട 11 പേര്‍ ബഹ്‌റൈനിലെ വിവിധ യുഎഇ എക്‌സ്‌ചേഞ്ച് ബ്രാഞ്ചുകളില്‍ മാനേജര്‍മാരും ജീവനക്കാരുമായി ജോലി ചെയ്തു വരികയായിരുന്നു.
ശിക്ഷിക്കപ്പെട്ടവരില്‍ പാക്ക് പൗരനും ഉള്‍പ്പെടുന്നതാണ് കേസിനെ ഗൗരവമുള്ളതാക്കിയിരിക്കുന്നത്. കോണ്‍ഗ്രസിന്റെ പ്രമുഖ നേതാവും ഗള്‍ഫ് നാടുകളിലെ കോണ്‍ഗ്രസ്സനുകൂല സംഘടനയായ ഓവര്‍സീസ് ഇന്ത്യന്‍ കള്‍ച്ചറല്‍ കോണ്‍ഗ്രസ് നേതാവുമായ സെയ്തലവി കേസിലെ  പ്രധാന പ്രതിയാണ്.

ഗുരുതരമായ കുറ്റമാണ് പ്രതികള്‍ക്കെതിരെ ബഹ്‌റൈനില്‍ ചുമത്തിയിരിക്കുന്നത്. കൈമാറിയ വന്‍തുകയുടെ രേഖകള്‍ മറച്ചുവെച്ചു, സെന്‍ട്രല്‍ ബാങ്ക് ഓഫ് ബഹ്‌റൈന് തെറ്റായ വിവരങ്ങള്‍ നല്‍കി എന്നിവയാണ് ഇതിലുള്‍പ്പെടുന്നത്. കേസിലുള്‍പ്പെട്ട സാമ്പത്തിക ഇടപാടുകളെ സംബന്ധിച്ച് സെന്‍ട്രല്‍ ബാങ്ക് ഓഫ് ബഹ്‌റൈന്‍ ഡയറക്ടറേറ്റ് വിശദമായ അന്വേഷണം നടത്തി റിപ്പോര്‍ട്ട് നല്‍കിയിരുന്നു. 2014 ജനുവരി 30നാണ് റിപ്പോര്‍ട്ട് നല്‍കിയത്. 2012 ജനുവരി മുതല്‍ 2013 നവംബര്‍ വരെ വന്‍തോതില്‍ പണം കടത്തിയതായി അന്വേഷണത്തില്‍ കണ്ടെത്തിയിരുന്നു. ഇടപാടുകളെക്കുറിച്ച് സംശയകരമായ സാഹചര്യം ശ്രദ്ധയില്‍പ്പെടുത്തിയെങ്കിലും കമ്പനി വേണ്ട നടപടികള്‍ സ്വീകരിച്ചില്ലെന്നും റിപ്പോര്‍ട്ടില്‍ ചൂണ്ടിക്കാണിക്കുന്നുണ്ട്.

ഇതിനെക്കുറിച്ച് ബഹ്‌റൈനില്‍ വിശദമായ അന്വേഷണം നടന്നിട്ടുണ്ടെങ്കിലും സംഭവത്തിലെ പാക് പൗരന്റെ ബന്ധത്തെക്കുറിച്ചോ കോണ്‍ഗ്രസ് നേതാവിന്റെ ഇടപെടലുകളെക്കുറിച്ചോ അന്താരാഷ്ട്ര തലത്തില്‍ ഇതിന് എന്തെങ്കിലും ബന്ധമുണ്ടോ എന്നീ കാര്യങ്ങളും വിശദമായ അന്വേഷണം നടന്നിട്ടില്ല. കമ്പനിയിലെ ജീവനക്കാര്‍ കുറ്റക്കാരല്ലെന്നും അവരെ സഹായിക്കണമെന്നാവശ്യപ്പെട്ടും ജീവനക്കാരുടെ ബന്ധുക്കള്‍  വിദേശകാര്യ മന്ത്രി സുഷമ സ്വരാജിന് പരാതി നല്‍കിയിട്ടുണ്ട്. എന്നാല്‍ കേസില്‍ പ്രതികളാക്കപ്പെട്ടവര്‍ കൂടാതെ വന്‍ സംഘം ഇതിനു പിന്നില്‍ പ്രവര്‍ത്തിച്ചിട്ടുണ്ടെന്നാണ് സംശയിക്കപ്പെടുന്നത്.  ചില ജീവനക്കാരെ പ്രതികളാക്കി വമ്പന്‍ സ്രാവുകള്‍ രക്ഷപ്പെട്ടിട്ടുണ്ടെന്നാണ് ആരോപണം. സംഭവത്തെക്കുറിച്ച് സമഗ്രമായ അന്വേഷണം നടത്തണമെന്നാണ് ആവശ്യം ഉയരുന്നത്. എന്‍ഐഎ യുടെ കീഴില്‍ സമഗ്രമായ അന്വേഷണം നടത്തണമെന്നും ആവശ്യം ഉയരുന്നുണ്ട്.
    
</TEXT>
</DOC>