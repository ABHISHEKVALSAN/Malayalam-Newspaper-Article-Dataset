<DOC>
<DOCNO>114041291208.utf8</DOCNO>
<TEXT>


           സുപ്രീംകോടതി നിര്‍ദ്ദേശം തിരിച്ചടിയാകും    

Saturday 12 April 2014 9:10 pm IST

കൊച്ചി: സംസ്ഥാനത്ത്‌ ബാര്‍ലൈസന്‍സ്‌ അനുവദിച്ചതു സംബന്ധിച്ച്‌ ഒരാഴ്ചക്കകം വിശദീകരണം നല്‍കാനുള്ള സുപ്രീം കോടതി നിര്‍ദ്ദേശം സര്‍ക്കാരിന്‌ തിരിച്ചടിയാകും. 418 ബാറുകള്‍ക്ക്‌ പ്രവര്‍ത്തനാനുമതി നിഷേധിച്ച സര്‍ക്കാര്‍ തീരുമാനത്തില്‍ പ്രഥമദൃഷ്ട്യാ അപാകതയുണ്ടെന്ന്‌ വിലയിരുത്തുന്നതാണ്‌ സുപ്രീംകോടതി നിര്‍ദ്ദേശം. അനുമതി റദ്ദാക്കപ്പെട്ട ഹോട്ടല്‍ - ബാര്‍ ഉടമകളാണ്‌ സുപ്രീം കോടതിയെ സമീപിച്ചത്‌. ത്രീസ്റ്റാര്‍- ഫൈവ്സ്റ്റാര്‍ നിലവാരമുണ്ടായിട്ടും തങ്ങള്‍ക്ക്‌ ലൈസന്‍സ്‌ നിഷേധിക്കുകയായിരുന്നുവെന്നും എന്നാല്‍ ഇത്തരം നിലവാരങ്ങളൊന്നുമില്ലാത്ത ചില ബാര്‍ ഹോട്ടലുകള്‍ക്ക്‌ സര്‍ക്കാര്‍ അനുമതി നല്‍കിയിട്ടുണ്ടെന്നും ഇവര്‍ സുപ്രീംകോടതിയില്‍ ചുണ്ടിക്കാട്ടി. ഇതെതുടര്‍ന്നാണ്‌ സുപ്രീം കോടതി സര്‍ക്കാരിനോട്‌ വിശദീകരണം ആവശ്യപ്പെട്ടത്‌.
ബാര്‍ ലൈസന്‍സിന്റെ മറവില്‍ സര്‍ക്കാരും കോണ്‍ഗ്രസും വന്‍തോതില്‍ പണപ്പിരിവു നടത്തിയതായും പണം നല്‍കാന്‍ വിസമ്മതിച്ചവര്‍ക്കാണ്‌ ലൈസന്‍സ്‌ നല്‍കാത്തതെന്നും ജന്മഭൂമി നേരത്തെ റിപ്പോര്‍ട്ട്‌ ചെയ്തിരുന്നു. ജന്മഭൂമി വാര്‍ത്ത ശരിവക്കുന്നതാണ്‌ ബാര്‍- ഹോട്ടല്‍ ഉടമകള്‍ സുപ്രീം കോടതിയില്‍ നല്‍കിയിട്ടുള്ള സത്യവാങ്ങ്മൂലം. എന്തു മാനദണ്ഡത്തിന്റെ അടിസ്ഥാനത്തിലാണ്‌ പകുതിയിലേറെ ബാറുകള്‍ക്ക്‌ അനുമതി നിഷേധിച്ചതെന്ന്‌ വ്യക്തമാക്കാന്‍ സര്‍ക്കാര്‍ ഏറെ ബുദ്ധിമുട്ടും. എക്സൈസ്‌ വകുപ്പ്‌ നടത്തിയ സര്‍വ്വേയുടെ അടിസ്ഥാനത്തിലാണ്‌ ബാറുകളുടെ നിലവാരം തീരുമാനിച്ചതെന്നാണ്‌ സര്‍ക്കാര്‍ ഇപ്പോള്‍ നല്‍കുന്ന വിശദീകരണം. എന്നാല്‍ ഈ വാദം കോടതിയില്‍ നിലനില്‍ക്കില്ല. ബാറുകളുടെയും ഹോട്ടലുകളുടെയും നിലവാരം തീരുമാനിക്കാന്‍ എക്സൈസ്‌ വകുപ്പിന്‌ അധികാരമില്ല. ടൂറിസം വകുപ്പിനാണ്‌ അതിനുള്ള അധികാരം. ഇക്കാര്യം ബാര്‍- ഹോട്ടല്‍ ഉടമകള്‍ ചൂണ്ടിക്കാണിച്ചിട്ടുണ്ട്‌. സംസ്ഥാനത്ത്‌ ബാറുകള്‍ക്ക്‌ നിലവാരമില്ലെന്ന സിഎജി റിപ്പോര്‍ട്ടിലെ പരാമര്‍ശമാണ്‌ സര്‍ക്കാരിന്റെ മറ്റൊരു തുറുപ്പുചീട്ട്‌. എന്നാല്‍ സിഎജി റിപ്പോര്‍ട്ടില്‍ ഏതെല്ലാം ബാറുകള്‍ക്കാണ്‌ നിലവാരമുള്ളതെന്നും ഇല്ലാത്തതെന്നും വ്യക്തമാക്കിയിട്ടില്ല. പിന്നെ എങ്ങനെയാണ്‌ സര്‍ക്കാര്‍ 418 ബാറുകളെ തെരഞ്ഞുപിടിച്ച്‌ ഒഴിവാക്കിയതെന്നതിനും മറുപടിയില്ല.
പ്രശ്നം പഠിക്കാന്‍ സര്‍ക്കാര്‍ നിയോഗിച്ച ജസ്റ്റിസ്‌ രാമചന്ദ്രന്‍ കമ്മീഷനും മുഴുവന്‍ ബാറുകള്‍ക്കും താത്കാലികമായി പ്രവര്‍ത്തനാമുമതി നല്‍കണമെന്നും നിലവാരം മെച്ചപ്പെടുത്താന്‍ സമയം അനുവദിക്കണമെന്നുമാണ്‌ വ്യക്തമാക്കിയിരിക്കുന്നത്‌. എന്നാല്‍ ഇതും സര്‍ക്കാര്‍ പരിഗണിച്ചില്ല. നഗ്നമായ അഴിമതിയാണ്‌ ബാര്‍ലൈസന്‍സുകള്‍ അനുവദിച്ചതിനു പിന്നിലെന്ന്‌ പ്രതിപക്ഷവും മാധ്യമങ്ങളും കുറ്റപ്പെടുത്തിയിട്ടും സര്‍ക്കാര്‍ നിലപാടില്‍ ഉറച്ചുനില്‍ക്കുകയായിരുന്നു. എന്നാല്‍ സുപ്രീം കോടതിയില്‍ സര്‍ക്കാരിന്റെ വാദങ്ങള്‍ നിലനില്‍ക്കില്ല എന്നാണ്‌ നിയമവൃത്തങ്ങള്‍ നല്‍കുന്ന സൂചന.
    
</TEXT>
</DOC>