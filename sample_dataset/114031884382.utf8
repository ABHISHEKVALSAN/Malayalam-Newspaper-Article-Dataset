<DOC>
<DOCNO>114031884382.utf8</DOCNO>
<TEXT>


           വിവാദക്കൊടിയേറ്റം    

Tuesday 18 March 2014 10:35 pm IST

ശാലുവുമൊത്തുള്ള ചിത്രം ഫെയ്സ്ബുക്കില്‍; കൊടിക്കുന്നില്‍ പരാതി നല്‍കി
ആലപ്പുഴ: നടി ശാലുമേനോനുമൊത്തുള്ള തന്റെ ചിത്രങ്ങള്‍ ഫെയ്സ്ബുക്കിലൂടെ അപകീര്‍ത്തികരമായി പ്രചരിപ്പിക്കുന്നുവെന്ന്‌ ആരോപിച്ച്‌ മാവേലിക്കരയിലെ യുഡിഎഫ്‌ സ്ഥാനാര്‍ഥി കൊടിക്കുന്നില്‍ സുരേഷ്‌ വരണാധികാരി കൂടിയായ ജില്ലാ കളക്ടര്‍ക്ക്‌ പരാതി നല്‍കി. കളക്ടറുടെ ഉത്തരവിന്മേല്‍ ആലപ്പുഴ സൗത്ത്‌ പോലീസ്‌ കേസെടുത്ത്‌ അന്വേഷണം തുടങ്ങി. ഫെയ്സ്ബുക്കില്‍ അപകീര്‍ത്തികരമായ പോസ്റ്റ്‌ ഷെയര്‍ ചെയ്തവര്‍ക്കെതിരെയും കേസെടുക്കും.
ശാലുമേനോന്റെ വീടിന്റെ പാലുകാച്ചല്‍ ചടങ്ങില്‍ കൊടിക്കുന്നില്‍ പങ്കെടുത്തതിന്റെയും ശാലുവുമൊന്നിച്ച്‌ ഇരിക്കുന്നതിെ‍ന്‍റയും ചിത്രങ്ങളാണ്‌ തെരഞ്ഞെടുപ്പ്‌ അടുത്തതോടെ വീണ്ടും സോഷ്യല്‍ മീഡിയയില്‍ പ്രചരിക്കുന്നത്്‌. കൊടിക്കുന്നിലിനെതിരായ പരാമര്‍ശങ്ങളും ചേര്‍ത്താണ്‌ പോസ്റ്റിംഗുകള്‍. വോട്ടര്‍മാരുടെ മുന്നില്‍ തന്നെ അപകീര്‍ത്തിപ്പെടുത്താനാണ്‍പോസ്റ്റുകളെന്ന്‌ കാട്ടിയാണ്‌ വരണാധികാരിയെ സമീപിച്ചത്‌.
ചിത്രങ്ങള്‍ മോര്‍ഫ്‌ ചെയ്തതാണെന്നും പരാതിയില്‍ പറയുന്നു. വ്യാജച്ചിത്രങ്ങള്‍ പോലും പ്രചരിക്കുന്നതായി കൊടിക്കുന്നില്‍ പരാതിപ്പെടുന്നു. ചിത്രങ്ങള്‍ പ്രചരിപ്പിച്ചവര്‍ക്കെതിരെ ഐടി നിയമപ്രകാരം കേസെടുക്കണമെന്നാണ്‌ ആവശ്യം. 
അതിനിടെ ശാലുമേനോന്‌ കേന്ദ്ര സെന്‍സര്‍ ബോര്‍ഡ്‌ അംഗത്വം ലഭിക്കാന്‍ കൊടിക്കുന്നില്‍ ശുപാര്‍ശക്കത്ത്‌ നല്‍കിയതും തെരഞ്ഞെടുപ്പില്‍ പ്രധാന പ്രചരണായുധമായി. കൊടിക്കുന്നിലിന്റെ മണ്ഡലത്തില്‍ തന്നെ മുതിര്‍ന്ന നടിമാരും അവാര്‍ഡുകള്‍ ലഭിച്ചവരും ഉണ്ടായിട്ടും ശാലുമേനോന്‌ ശുപാര്‍ശക്കത്ത്‌ നല്‍കിയതാണ്‌ ചര്‍ച്ചാ വിഷയം.
സോഷ്യല്‍ മീഡിയയിലൂടെ അപകീര്‍ത്തികരമായ പരാമര്‍ശങ്ങള്‍ നടത്തിയെന്ന പേരില്‍ സംസ്ഥാനത്ത്‌ ആദ്യമായാണ്‌ ഒരുസ്ഥാനാര്‍ഥി തെരഞ്ഞെടുപ്പ്‌ കമ്മിഷനെ സമീപിക്കുന്നത്‌. കൊടിക്കുന്നിലിന്റെ പരാതിയില്‍ തെരഞ്ഞെടുപ്പ്‌ കമ്മിഷന്‍ നടപടികള്‍ സ്വീകരിക്കുന്നതോടെ പുതിയ നിയമയുദ്ധങ്ങള്‍ക്കായിരിക്കും ഇത്‌ തുടക്കം കുറിക്കുക.
    
</TEXT>
</DOC>