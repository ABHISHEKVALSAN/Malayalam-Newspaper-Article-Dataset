<DOC>
<DOCNO>114060305184.utf8</DOCNO>
<TEXT>


           കാറപകടം: മുണ്ടെ കൊല്ലപ്പെട്ടു    

Tuesday 3 June 2014 10:32 pm IST

ന്യൂദല്‍ഹി: മഹാരാഷ്ട്രയില്‍ നിന്നുള്ള മുതിര്‍ന്ന ബിജെപി നേതാവും കേന്ദ്ര ഗ്രാമവികസന വകുപ്പു മന്ത്രിയുമായ ഗോപിനാഥ്‌ മുണ്ടെ (64) രാജ്യതലസ്ഥാനത്ത്‌ കാറപകടത്തില്‍ കൊല്ലപ്പെട്ടു. ജന്മനാട്ടിലെ വിജയറാലിയില്‍ പങ്കെടുക്കാന്‍ വിമാനത്താവളത്തിലേക്കു പോകവെ ഇന്നലെ രാവിലെ 6.20-നായിരുന്നു അപകടം. മന്ത്രി സഞ്ചരിച്ചിരുന്ന മാരുതി സുസുകി എസ്‌എക്സ്‌4 കാറില്‍ ടാറ്റാ ഇന്‍ഡിക്കാ കാര്‍ ഇടിക്കുകയായിരുന്നു. മുണ്ടെ ഇരുന്ന പിന്‍സീറ്റിന്റെ വശത്താണ്‌ വണ്ടി വന്നിടിച്ചത്‌. അദ്ദേഹത്തെ ഉടന്‍ തന്നെ ഓള്‍ ഇന്ത്യാ ഇന്‍സ്റ്റിട്ട്യൂട്ട്‌ ഓഫ്‌ മെഡിക്കല്‍ സയന്‍സിലെ (എയിംസ്‌) ജയപ്രകാശ്‌ നാരായണ്‍ ട്രോമാ സെന്ററില്‍ എത്തിച്ചെങ്കിലും ജീവന്‍ രക്ഷിക്കാനായില്ല. അപകടം നടന്ന്‌ ഒരു മണിക്കൂറിനുള്ളില്‍ ഡോക്ടര്‍മാര്‍ മരണം സ്ഥിരീകരിച്ചു. 7.20ന്‌ മുണ്ടെ അന്തരിച്ചതായി കേന്ദ്ര ആരോഗ്യ മന്ത്രി ഡോ. ഹര്‍ഷ വര്‍ദ്ധന്‍ ഔദ്യോഗികമായി പ്രഖ്യാപിച്ചു. ഇടിയുടെ ആഘാതത്തില്‍ മുണ്ടെയുടെ കരള്‍ തകര്‍ന്നതും ഹൃദയാഘാതവുമാണ്‌ മരണകാരണമെന്ന്‌ പ്രാഥമിക പോസ്റ്റ്മോര്‍ട്ടം റിപ്പോര്‍ട്ടില്‍ വ്യക്തമാക്കുന്നു. അപകടത്തിന്‌ ഉത്തരവാദിയായ ഡ്രൈവര്‍ ഗുര്‍വിന്ദര്‍ സിംഗ്‌ പോലീസ്‌ സ്റ്റേഷനില്‍ കീഴടങ്ങി. ഇയാള്‍ക്ക്‌ പിന്നീട്‌ കോടതി ജാമ്യം അനുവദിച്ചു.
നഗരഹൃദയത്തിലെ പൃഥ്വിരാജ്‌ റോഡിലെ അരബിന്ദോ ചൗക്കിലാണ്‌ മുണ്ടെയുടെ ജീവനെടുത്ത അപകടം നടന്നത്‌. സംഭവത്തിനു പിന്നാലെ തന്നെ എത്രയും വേഗം അടുത്തുള്ള ആശുപത്രിയിലെത്തിക്കാന്‍ ഒപ്പമുണ്ടായിരുന്ന സുരക്ഷാ ഉദ്യോഗസ്ഥന്‍ സുരേന്ദ്രന്‍ നായരോട്‌ മുണ്ടെ നിര്‍ദേശിച്ചു. മലയാളിയായ സുരേന്ദ്രന്‍ നായര്‍ മുണ്ടെ ആവശ്യപ്പെട്ട പ്രകാരം കുടിക്കാന്‍ വെള്ളവും നല്‍കി. തുടര്‍ന്ന്‌ 6.30ഓടുകൂടി അദ്ദേഹത്തെ എയിംസിലെ ട്രോമാ കീയറിലെത്തിച്ചു. അപ്പോള്‍ മുണ്ടെക്ക്‌ പള്‍സും രക്തസമ്മര്‍ദ്ദവും ഇല്ലായിരുന്നു. ഹൃദയത്തിന്റെ പ്രവര്‍ത്തനം നിലച്ചിരുന്നു.
മുണ്ടെയുടെ നെറ്റിയില്‍ ഒരു മുറിവുണ്ടായിരുന്നു. രണ്ടു പല്ലുകളും പോയി. ഇതൊഴിച്ചാല്‍ ബാഹ്യമായ പരിക്കുകളൊന്നുമില്ലായിരുന്നു. തലയ്ക്കു പിന്നില്‍ ഉള്ളിലുണ്ടായ മുറിവാണ്‌ സ്ഥിതി ഗുരുതരമാക്കിയത്‌. നട്ടെല്ലിനു ക്ഷതമുണ്ടായി, സി-വണ്‍, സി-ടു എന്നീ ഡിസ്കുകള്‍ക്കു പരിക്കേറ്റത്‌ ഞരമ്പുകളിലൂടെയുള്ള രക്തമൊഴുക്കു തടഞ്ഞു. ഹൃദയത്തിലേക്കു രക്തം എത്താഞ്ഞതോടെ ഓക്സിജന്‍ കിട്ടാതായി. കരളില്‍ ആഴത്തിലേറ്റ മുറിവിനെ തുടര്‍ന്നുണ്ടായ രക്തസ്രാവവുമെല്ലാം ചേര്‍ന്ന്‌ ഹൃദയസ്തംഭനത്തിലേക്ക്‌ നയിക്കുകയായിരുന്നു.
മൃതദേഹം പോസ്റ്റ്മോര്‍ട്ടത്തിനുശേഷം ഉച്ചയ്ക്ക്‌ 12.30 ഓടുകൂടി ദല്‍ഹി അശോക റോഡിലെ ബിജെപി ആസ്ഥാനത്ത്‌ എത്തിച്ചു. മുണ്ടെയുടെ കുടുംബത്തിനൊപ്പം കേന്ദ്രമന്ത്രിമാരായ നിതിന്‍ ഗഡ്കരി, ഹര്‍ഷവര്‍ധന്‍ എന്നിവര്‍ മൃതദേഹത്തെ അനുഗമിച്ചു. പ്രധാനമന്ത്രി നരേന്ദ്ര മോദിയടക്കം നിരവധി പ്രമുഖര്‍ പാര്‍ട്ടി ആസ്ഥാനത്തെത്തി മുണ്ടെക്ക്‌ ആദരാഞ്ജലികള്‍ അര്‍പ്പിച്ചു. സംസ്കാരം ഇന്നു ജന്മസ്ഥലമായ മഹാരാഷ്ട്രയിലെ പാര്‍ളിയില്‍ നടക്കും.
ഗോപിനാഥ്‌ മുണ്ടെയുടെ വിയോഗത്തില്‍ കേന്ദ്രമന്ത്രിസഭാ യോഗം അനുശോചനം രേഖപ്പെടുത്തി. ആദരസൂചകമായി രണ്ടു ദിവസത്തെ ഔദ്യോഗിക ദുഃഖാചരണം പ്രഖ്യാപിച്ചു. സംസ്കാര ചടങ്ങുകള്‍ കഴിയുന്നതുവരെ ദല്‍ഹിയിലും സംസ്ഥാന തലസ്ഥാനങ്ങളിലും കേന്ദ്ര ഭരണ പ്രദേശങ്ങളിലും ദേശീയ പതാക താഴ്ത്തിക്കെട്ടും. 
    
</TEXT>
</DOC>