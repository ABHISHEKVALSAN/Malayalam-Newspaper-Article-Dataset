<DOC>
<DOCNO>114031082085.utf8</DOCNO>
<TEXT>


           ടാങ്കര്‍ലോറി സമരം പിന്‍വലിച്ചു    

Monday 10 March 2014 9:19 pm IST

        തിരുവനന്തപുരം: സംസ്ഥാനത്ത്‌ ആരംഭിച്ച ടാങ്കര്‍ലോറി സമരം പിന്‍വലിച്ചു. ഇന്നലെ രാത്രി ഗതാഗതമന്ത്രി തിരുവഞ്ചൂര്‍ രാധാകൃഷ്ണന്റെയും ഭക്ഷ്യ, സിവില്‍സപ്ലൈസ്‌ മന്ത്രി അനൂപ്‌ ജേക്കബിന്റെയും സാന്നിധ്യത്തില്‍ നടത്തിയ ചര്‍ച്ചയിലാണു തീരുമാനം. സര്‍ക്കാര്‍ പുറപ്പെടുവിച്ചിട്ടുള്ള നിയമങ്ങള്‍ പാലിക്കുന്നതില്‍ പ്രായോഗിക ബുദ്ധിമുട്ടുണ്ടെന്നു നേതാക്കള്‍ അറിയിച്ചു. പ്രശ്നങ്ങള്‍ പരിശോധിച്ച്‌ പരിഹാരം കാണാമെന്നു മന്ത്രി ഉറപ്പു നല്‍കി. ഇതേ തുടര്‍ന്നാണ്‌ പണിമുടക്ക്‌ പിന്‍വലിച്ചതായി നേതാക്കള്‍ അറയിച്ചത്‌. 
സമരം മൂലം ഇന്നലെ പലയിടത്തും ഇന്ധനക്ഷാമം അനുഭവപ്പെട്ടിരുന്നു. കോഴിക്കോട്‌ നഗരത്തില്‍ പല ബങ്കുകളിലും പെട്രോളും ഡീസലും സ്റ്റോക്കില്ലാത്ത സ്ഥിതിയാണ്‌.
പെട്രോളിയം ഉത്പന്നങ്ങള്‍ കൊണ്ടു പോകുന്ന ലോറികള്‍ക്കു മുന്നില്‍ പെയിലറ്റ്‌വാഹനം ഉണ്ടായിരിക്കണം. ടാങ്കറുകള്‍ തമ്മില്‍ അരകിലോമീറ്റര്‍ അകലം ഉണ്ടായിരിക്കണം. ടാങ്കറില്‍ രണ്ടു ഡ്രൈവര്‍മാരും ഒരു ക്ലീനറും ഉണ്ടായിരിക്കണം. വാഹനത്തില്‍ തീ അണയ്ക്കാനുള്ള സംവിധാനങ്ങള്‍ ഉണ്ടായിരിക്കണം. രാത്രി സമയങ്ങളില്‍ മാത്രമേ ടാങ്കറുകള്‍ ഓടാന്‍ പാടുള്ളൂ. തുടങ്ങിയുള്ള നിയമങ്ങളാണ്‌ സര്‍ക്കുലറില്‍ പറയുന്നത്‌. ഇതു പ്രാവര്‍ത്തികമാക്കാന്‍ കഴിയില്ലെന്നാണു ലോറി ഉടമകളുടെയും തൊഴിലാളികളുടെയും വാദം. സംസ്ഥാനത്ത്‌ അങ്ങോളമിങ്ങോളം ഇന്ധനവും പാചകവാതകവും മണ്ണെണ്ണ, രാസപദാര്‍ഥങ്ങള്‍ എന്നിവയും കൊണ്ടുപോകുന്ന രണ്ടായിരത്തോളം ടാങ്കറുകളും ലോറികളുമാണ്‌ പണിമുടക്കിയിരുന്നത്‌.
    
</TEXT>
</DOC>