<DOC>
<DOCNO>114042795114.utf8</DOCNO>
<TEXT>


           മുഖ്യമന്ത്രിയെ കല്ലെറിഞ്ഞ കേസില്‍ രണ്ട്‌ സിപിഎം എംഎല്‍എമാര്‍ക്ക്‌ ചോദ്യം ചെയ്യലിന്‌ ഹാജരാവാന്‍ നോട്ടീസ്‌    

Sunday 27 April 2014 9:20 pm IST

കണ്ണൂര്‍: കണ്ണൂരില്‍ നടന്ന സംസ്ഥാന പോലീസ്‌ കായിക മേളയുടെ സമാപന പരിപാടിയില്‍ പങ്കെടുക്കാന്‍ കഴിഞ്ഞ വര്‍ഷം ഒക്ടോബര്‍ 27 ന്‌ കണ്ണൂരിലെത്തിയ മുഖ്യമന്ത്രി ഉമ്മന്‍ചാണ്ടിയെ കല്ലെറിഞ്ഞ്‌ പരിക്കേല്‍പ്പിച്ച കേസില്‍ ചോദ്യം ചെയ്യലിന്‌ ഹാജരാവാന്‍ രണ്ട്‌ സിപിഎം എംഎല്‍എമാര്‍ക്ക്‌ നോട്ടീസ്‌. പയ്യന്നൂര്‍ എം.എല്‍.എ സി.കൃഷ്ണന്‍,ധര്‍മ്മടം എം.എല്‍.എ കെ.കെ. നാരായണന്‍ എന്നിവര്‍ക്കാണ്‌ കേസന്വേഷിക്കുന്ന തളിപ്പറമ്പ്‌ ഡിവൈഎസ്പി കെ.എസ്‌.സുദര്‍ശന്‍ ഇന്ന്‌ അന്വേഷണ സംഘത്തിനു മുന്നില്‍ ഹാജരാവണമെന്നു ചൂണ്ടിക്കാട്ടി കഴിഞ്ഞ ദിവസം നോട്ടീസ്‌ നല്‍കിയത്‌.
സി.കൃഷ്ണന്‍ ശനിയാഴ്ച നോട്ടീസ്‌ കൈപ്പറ്റിയെങ്കിലും സ്ഥലത്തില്ലാതിരുന്ന കെ.കെ.നാരായണന്‌ ഇന്നലെ വീണ്ടും നോട്ടീസ്‌ നല്‍കിയിട്ടുണ്ട്‌. മുഖ്യമന്ത്രിക്ക്‌ കല്ലേറില്‍ പരിക്കേറ്റ ദിവസം റോഡ്‌ തടസ്സപ്പെടുത്തിയ കേസില്‍ പ്രതികളാണ്‌ എം.എല്‍.എ മാര്‍ രണ്ടുപേരും. ആയിരത്തോളം പേരടങ്ങിയ സിപിഎം സംഘം മുഖ്യമന്ത്രിയുടെ വാഹന വ്യൂഹം സഞ്ചരിച്ച റോഡ്‌ തടസ്സപ്പെടുത്തിയതിനു ശേഷം ആസൂത്രിതമായി അക്രമിക്കുകയായിരുന്നുവെന്ന നിഗമനത്തിലാണ്‌ ഇരുവരേയും ചോദ്യം ചെയ്യുന്നത്‌. മുഖ്യമന്ത്രിയെ അക്രമിച്ച കേസില്‍ നേരത്തെ 100 ഓളം പേര്‍ റിമാന്റിലായിരുന്നു. ഇവരില്‍ പലരേയും പോലീസ്‌ പിടികൂടുകയും ചിലര്‍ കോടതിയില്‍ കീഴടങ്ങുകയുമായിരുന്നു.മാത്രമല്ല ഇവരില്‍ പലരും ജാമ്യം തേടി പുറത്തിറങ്ങുകയും ചെയ്തിട്ടുണ്ട്‌. കേസില്‍ കുറ്റപത്രം നല്‍കുന്നതിനു മുമ്പായി കേസില്‍ ഉള്‍പ്പെട്ടവരും സംഭവ സ്ഥലത്തുണ്ടാവുകയും ചെയ്ത എം.എല്‍.എമാരുടെ മൊഴി കൂടി രേഖപ്പെടുത്തുക എന്ന ഉദ്ദേശത്തോടെയാണ്‌ നോട്ടീസ്‌ നല്‍കിയിരിക്കുന്നത്‌.തളിപ്പറമ്പിലെ ഡിവൈഎസ്പി ഓഫീസില്‍ വെച്ചോ കണ്ണൂര്‍ ഗസ്റ്റ്‌ ഹൗസില്‍ വെച്ചോ ആവും മൊഴിയെടുക്കല്‍ എന്നറിയുന്നു.അതേസമയം മൊഴി രേഖപ്പെടുത്താന്‍ രണ്ട്‌ എംഎല്‍എമാരും പാര്‍ട്ടി നിര്‍ദ്ദേശ പ്രകാരം ഹാജരാവാന്‍ സാധ്യതയില്ലെന്നറിയുന്നു. മുഖ്യമന്തിക്ക്‌ നേരെ കല്ലേറു നടന്ന സംഭവത്തില്‍ അന്വേഷണ സംഘത്തിനു മുന്നില്‍ ഹാജരാവാന്‍ നോട്ടീസ്‌ നല്‍കിയ എംഎല്‍എമാര്‍ക്ക്‌ യാതൊരു പങ്കുമില്ലെന്ന നിലപാടിലാണ്‌ സിപിഎം. 
സ്വന്തം ലേഖകന്‍

</TEXT>
</DOC>