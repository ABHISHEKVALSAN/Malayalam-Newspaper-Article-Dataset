<DOC>
<DOCNO>114100329798.utf8</DOCNO>
<TEXT>


           കുഞ്ഞിക്കണ്ണുകളില്‍ പരിഭവം; വിരലുകളില്‍ അക്ഷരമലരുകള്‍    

Friday 3 October 2014 10:28 pm IST

ജന്മഭൂമിയും തപസ്യ കലാസാഹിത്യവേദിയും ചേര്‍ന്ന് കൊച്ചിയില്‍ നടത്തിയ വിദ്യാരംഭദിനത്തില്‍ നടി കവിയൂര്‍ പൊന്നമ്മയും കവി എസ്. രമേശന്‍ നായരും കുട്ടികള്‍ക്ക് ഹരിശ്രീ കുറിക്കുന്നു
കൊച്ചി: അറിവിന്റെ ഹരിഃശ്രീ കുറിക്കാന്‍ എത്തിയ കുരുന്നുകണ്ണുകളില്‍ അമ്പരപ്പ്. പിന്നെ കൗതുകം. ഒടുവില്‍ ചെറിയ പരിഭവവും കണ്ണീരും. ചടങ്ങ് പൂര്‍ത്തിയായതോടെ കളിയും ചിരിയും വീണ്ടെടുത്ത് അച്ഛനമ്മമാര്‍ക്കൊപ്പം മടക്കം. ജന്മഭൂമിയും തപസ്യയും സംയുക്തമായി എറണാകുളത്ത് സംഘടിപ്പിച്ച വിദ്യാരംഭ ചടങ്ങില്‍ ഒട്ടേറെ കുരുന്നുകള്‍ ഹരിഃശ്രീ കുറിച്ചു.
കവി എസ്. രമേശന്‍നായരും ചലച്ചിത്രതാരം കവിയൂര്‍ പൊന്നമ്മയുമായിരുന്നു ആചാര്യന്മാര്‍. എളമക്കര ബ്രോഡ്‌വേയ്‌സ് ആര്‍ക്കേഡില്‍ പ്രത്യേകം തയ്യാറാക്കിയ സരസ്വതീ മണ്ഡപത്തില്‍ രാവിലെ 8 മണിക്ക് പൂജയോടെ വിദ്യാരംഭ ചടങ്ങുകള്‍ ആരംഭിച്ചു. തുടര്‍ന്ന് കുട്ടികള്‍ ഭജന ആരംഭിച്ചു. 9 മണിക്ക് വിദ്യാരംഭമായി. ചടങ്ങുകള്‍ക്ക് ഭക്തജനങ്ങളും എത്തിയിരുന്നു. തപസ്യ ജില്ലാ സെക്രട്ടറി എസ്. സജികുമാര്‍, വിജയലക്ഷ്മി ടീച്ചര്‍, സജിനാരായണന്‍, അജിതാ രാമന്‍, കെ.എസ്. പ്രസാദ്, പ്രഭ ഗോപാലകൃഷ്ണന്‍ എന്നിവര്‍ നേതൃത്വം നല്‍കി.

</TEXT>
</DOC>