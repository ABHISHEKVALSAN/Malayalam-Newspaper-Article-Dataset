<DOC>
<DOCNO>114061808635.utf8</DOCNO>
<TEXT>


           റഷ്യ-ദക്ഷിണ കൊറിയ മത്സരം സമനിലയില്‍    

Wednesday 18 June 2014 12:52 pm IST

കുയെബ:  കരുത്തരായ റഷ്യയെ സമനിലയില്‍ തളച്ച് ഏഷ്യന്‍ പ്രതീക്ഷായ ദക്ഷിണകൊറിയ ലോകകപ്പിലെ പോരാട്ടം തുടങ്ങി. നിശ്ചിത സമയത്ത് ഇരു ടീമുകളും ഓരോ ഗോള്‍ വീതം നേടി. ആദ്യ പകുതിയ അവസാനിക്കുമ്പോള്‍ ഗോള്‍ രഹിത സമനിലയായിരുന്നു. ഇരു ഭാഗത്തുനിന്നും ശക്തമായ ആക്രമണമുണ്ടായെങ്കിലും പ്രതിരോധ നിരയുടെ മികവ് ഗോള്‍മുഖത്തേക്കു പന്തിനെ കടത്തിവിടുന്നതു തടഞ്ഞു.

രണ്ടാം പകുതിയില്‍ ദക്ഷിണ കൊറിയയാണ് ആദ്യ ഗോള്‍ നേടിയത്. 68ാം മിനിറ്റില്‍ ലീ ക്യുന്‍ഹോയിലൂടെയാണ് ദക്ഷിണ കൊറിയത് ഗോള്‍ സ്വന്തമാക്കിയത്.  25 വാര അകലെ നിന്ന് ലീ തൊടുത്ത ഷോട്ട് ഗോളിയുടെ കയ്യില്‍ തട്ടി വലയില്‍ പതിക്കുകയായിരുന്നു. മിനിറ്റുകള്‍ക്കുള്ളില്‍ റഷ്യയുടെ മറുപടി ഗോള്‍ എത്തി. 74ാം മിനിറ്റില്‍ അലക്‌സാണ്ടര്‍ കെര്‍ഷക്കോവാണ് റഷ്യക്കായി ഗോള്‍ മടക്കിയത്.

അവസാന മിനിറ്റുകളില്‍ വിജയ ഗോളിനായി റഷ്യ കിണഞ്ഞു പരിശ്രമിച്ചെങ്കിലും കൊറിയന്‍ പ്രതിരോധത്തില്‍ തട്ടി ശ്രമങ്ങള്‍ പരാജയപ്പെട്ടു.
    
</TEXT>
</DOC>