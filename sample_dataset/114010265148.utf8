<DOC>
<DOCNO>114010265148.utf8</DOCNO>
<TEXT>


           ഹോട്ടലുകള്‍ ഇന്ന്‌ അടച്ചിടും    

Thursday 2 January 2014 10:33 pm IST

        കൊച്ചി: പാചക വാതക വില കുത്തനെ ഉയര്‍ത്തിയ കേന്ദ്രസര്‍ക്കാര്‍ നടപടിയില്‍ പ്രതിഷേധിച്ച്‌ സംസ്ഥാന ഹോട്ടലുകള്‍ ഇന്ന്‌ അടച്ചിടും. രാവിലെ ആറ്‌ മുതല്‍ വൈകിട്ട്‌ ആറ്‌ വരെയായിരിക്കും ഹോട്ടലുകള്‍ അടച്ചിടുകയെന്ന്‌ കേരള ഹോട്ടല്‍ ആന്റ്‌ റസ്റ്റോറന്റ്‌ അസോസിയേഷന്‍ (കെഎച്ച്‌ആര്‍എ)സംസ്ഥാന ജനറല്‍ സെക്രട്ടറി ജോസ്‌ മോഹന്‍ പറഞ്ഞു. അന്യായമായി വര്‍ധിപ്പിച്ച വാണിജ്യാവശ്യത്തിനുള്ള പാചകവാതക വില ഉടന്‍ പിന്‍വലിക്കണമെന്നും അസോസിയേഷന്റെ അടിയന്തര സെക്രട്ടറിയേറ്റ്‌ യോഗം ആവശ്യപ്പെട്ടു. സംസ്ഥാനത്തെ ഏകദേശം ഒന്നേകാല്‍ ലക്ഷം ഹോട്ടലുകള്‍ സമരത്തില്‍ പങ്കാളികളാകും. അതേസമയം ബേക്കറികള്‍ തുറന്ന്‌ പ്രവര്‍ത്തിക്കും.
ഡിസംബര്‍ 31 വരെ 1798 രൂപ വിലയുണ്ടായിരുന്ന സിലണ്ടറിന്‌ ജനുവരി ഒന്നുമുതല്‍ 2,184 രൂപയായിട്ടാണ്‌ വര്‍ധിപ്പിച്ചത്‌. സാധാരണ ഒരു ഹോട്ടലില്‍ ദിവസവും മൂന്ന്‌ സിലിണ്ടറുകളെങ്കിലും ഉപയോഗിക്കുന്ന സ്ഥിതിക്ക്‌ 1200 ഓളം രൂപയാണ്‌ അമിത ചെലവ്‌ വരുന്നത്‌. സാധാരണ ഹോട്ടലുകളുടെ പ്രവര്‍ത്തനത്തെ ഇത്‌ സാരമായി ബാധിക്കും.
കേരള സര്‍ക്കാര്‍ വാണിജ്യാവശ്യത്തിനുള്ള സിലിണ്ടറിന്‌ ഈടാക്കുന്ന 14.5 ശതമാനം വാറ്റ്‌ നികുതി എടുത്തുകളയണമെന്നും വര്‍ധിപ്പിച്ച ഹോട്ടല്‍ ആവശ്യത്തിനുള്ള പാചകവാതക വില പിന്‍വലിക്കണമെന്നും അസോസിയേഷന്‍ ആവശ്യപ്പെട്ടു. രൂപയ്ക്ക്‌ വിലയിടിയാത്ത സാഹചര്യത്തില്‍ വിലവര്‍ധിപ്പിച്ച നടപടി ന്യായീകരിക്കാനാവാത്തതാണെന്നും അസോസിയേഷന്‍ ഭാരവാഹികള്‍ പറഞ്ഞു. 
    
</TEXT>
</DOC>