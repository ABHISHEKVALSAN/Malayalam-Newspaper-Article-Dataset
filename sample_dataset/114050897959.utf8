<DOC>
<DOCNO>114050897959.utf8</DOCNO>
<TEXT>


           ദൈവദശകം ഒഴിവാക്കിയത്‌ അക്ഷന്തവ്യമായ അപരാധം: പി. പരമേശ്വരന്‍    

Thursday 8 May 2014 10:51 pm IST

        തിരുവനന്തപുരം: ശ്രീനാരായണ ഗുരുദേവനെക്കുറിച്ചുള്ള പാഠഭാഗങ്ങള്‍ പാഠ്യപദ്ധതിയില്‍ ഉള്‍പ്പെടുത്തിയ കേരളസര്‍ക്കാറിന്റെ നടപടി അഭിനന്ദനം അര്‍ഹിക്കുന്നു. പക്ഷെ 'ദൈവദശക' ത്തിന്റെ ശതാബ്ദി ലോകം എങ്ങും ആഘോഷിക്കുന്ന ഈ വേളയില്‍ പാഠ്യപദ്ധതിയില്‍ നിന്ന്‌ അത്പൂര്‍ണ്ണമായും ഒഴിവാക്കിയത്‌ അത്ര തന്നെ അപലപനീയവും ആണ്‌. ഗുരുദേവകൃതികളില്‍ ഏറ്റവും അധികം ജനപ്രീതി ആര്‍ജ്ജിച്ചിട്ടുള്ളത്‌ ദൈവദശകം ആണ്‌. ഒരേസമയംഏറ്റവും ലളിതവും ഏറ്റവും ഗഹനവും ആണ്‌ അതിന്റെ അര്‍ത്ഥതലങ്ങള്‍. ജാതിമതഭേദമെന്യേ മനുഷ്യരാശിക്ക്‌ മുഴുവന്‍ പാടാവുന്ന പ്രാര്‍ത്ഥനയാണത്‌. ഗുരുദേവദര്‍ശനത്തിന്റെ കാമ്പും, കാതലും ഹൃദ്യമായ ശൈലിയില്‍ പ്രതിഫലിക്കുന്ന ദൈവദശകം അര്‍ത്ഥഗര്‍ഭമെന്നപോലെ സംഗീതാത്മകവും ആണ്‌. ദൈവദശകം ഒഴിവാക്കപ്പെട്ടത്‌ അജ്ഞത കൊണ്ടോ, ഓര്‍മ്മക്കുറവ്‌ കൊണ്ടോ ആവാനിടയില്ല. കപടമതേതരത്വത്തിന്റെ പേരില്‍ ഒളിഞ്ഞിരിക്കുന്ന ഭീരുത്വം എന്ന്‌ മാത്രമേ ഈ നടപടിയെ വിശേഷിപ്പിക്കാനാവൂ. അത്‌ ഗുരുദേവനിന്ദയില്‍ കുറഞ്ഞ യാതൊന്നും അല്ല. അക്ഷന്തവ്യമായ ഈ അപരാധം സര്‍ക്കാര്‍ തിരുത്തിയേ പറ്റൂ. തിരഞ്ഞെടുക്കപ്പെട്ട ഭാഗങ്ങള്‍ മാത്രമേ പാഠ്യപദ്ധതിയില്‍ ഉള്‍പ്പെടുത്തിയിട്ടുള്ളൂ എന്ന നിലയ്ക്ക്‌ വേണമെങ്കില്‍ ദൈവദശകത്തിലെ ഏവര്‍ക്കും അംഗീകാരയോഗ്യമായ ചില ശ്ലോകങ്ങള്‍ എങ്കിലും ചേര്‍ക്കാമായിരുന്നു. സംഗീതവിദ്യാര്‍ത്ഥികള്‍ക്കുള്ള പാഠ്യപദ്ധതിയില്‍ നിന്ന്‌ സ്വാതിതിരുനാളിന്റെ കീര്‍ത്തനങ്ങള്‍ ഒഴിവാക്കുന്നത്‌ പോലെയോ ചിത്രരചനാപാഠ്യപദ്ധതിയില്‍ നിന്ന്‌ രാജാരവിവര്‍മ്മയുടെ ചിത്രങ്ങള്‍ ഒഴിവാക്കുന്നത്‌ പോലെയോ ആക്ഷേപാര്‍ഹമാണ്‌ ഇത്‌.
    
</TEXT>
</DOC>