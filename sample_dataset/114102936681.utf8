<DOC>
<DOCNO>114102936681.utf8</DOCNO>
<TEXT>


           പത്രജീവനക്കാരുടെ പെന്‍ഷന്‍ പദ്ധതിയിലെ അപാകതകള്‍ പരിഹരിക്കണം: കെഎന്‍ഇഎഫ്    

Wednesday 29 October 2014 9:06 pm IST

        കൊച്ചി: പത്രജീവനക്കാരുടെ പെന്‍ഷന്‍ പദ്ധതിയിെല അപാകതകള്‍ പരിഹരിക്കണമെന്ന് കേരള ന്യൂസ്‌പേപ്പര്‍ എംപ്ലോയീസ് ഫെഡറേഷന്‍ സംസ്ഥാന നേതൃയോഗം ആവശ്യപ്പെട്ടു.
58 വയസ് തികഞ്ഞവര്‍ക്കെല്ലാം പെന്‍ഷന്‍ അനുവദിച്ച് നല്‍കുക, അപേക്ഷ നല്‍കിയ അര്‍ഹരായവര്‍ക്ക് പാസ്ബുക്ക് നല്‍കിയും വിധവാ പെന്‍ഷന്‍ അമ്പത് ശതമാനമാക്കിയും പെന്‍ഷന്‍ മാസാമാസം വിതരണം ചെയ്തും പദ്ധതി നടപ്പാക്കണം.

അംഗത്വത്തിനും പെന്‍ഷനുമായി നൂറുകണക്കിന് അപേക്ഷകളാണ് പിആര്‍ഡിയിലുള്ളത്. ഇതില്‍ സമയബന്ധിതമായി തീരുമാനമെടുക്കണമെന്നും ഫെഡറേഷന്‍ ആവശ്യപ്പെട്ടു. പിഎഫ് പെന്‍ഷന്‍ കണക്കുകൂട്ടുന്നതിനുള്ള പുതിയ രീതി നിര്‍ത്തിവെച്ച് പെന്‍ഷന്‍ കാലോചിതമായി പരിഷ്‌കരിക്കണമെന്നും യോഗം ആവശ്യപ്പെട്ടു.

വേജ്‌ബോര്‍ഡ് സമരത്തിന്റെ ഭാഗമായി കോഴിക്കോട് ആദായനികുതി ഓഫീസ് മാര്‍ച്ച് നടത്തിയ മാധ്യമപ്രവര്‍ത്തകര്‍ക്കെതിരെ എടുത്ത കള്ളക്കേസ് തള്ളിയ കോടതിവിധിയും ഇന്ത്യന്‍എക്‌സ്പ്രസ് ജീവനക്കാരുടെ ക്ലെയിം പെറ്റീഷന്‍ അനുവദിച്ച് ഉത്തരവായ ഹൈക്കോടതി ഡിവിഷന്‍ ബെഞ്ചിന്റെ വിധിയും സ്വാഗതം ചെയ്തു.

എറണാകുളത്ത് ചേര്‍ന്ന യോഗത്തില്‍ പ്രസിഡന്റ് എസ്.ആര്‍. അനില്‍കുമാര്‍ അധ്യക്ഷത വഹിച്ചു. ജനറല്‍ സെക്രട്ടറി ഗോപന്‍ നമ്പാട്ട് റിപ്പോര്‍ട്ട് അവതരിപ്പിച്ചു. അഖിലേന്ത്യാ ജനറല്‍ സെക്രട്ടറി വി. ബാലഗോപാല്‍ ആമുഖപ്രസംഗം നടത്തി. ട്രഷറര്‍ ഫസലുറഹ്മാന്‍ സംസാരിച്ചു. വൈസ് പ്രസിഡന്റ് എം.എന്‍. ശശീന്ദ്രന്‍ സ്വാഗതവും ഗിരീഷ്‌കുമാര്‍ നന്ദിയും പറഞ്ഞു.
    
</TEXT>
</DOC>