<DOC>
<DOCNO>114091825152.utf8</DOCNO>
<TEXT>


           വിദ്യാര്‍ഥിനിയെ കുത്തിക്കൊന്ന കേസിലെ പ്രതിക്ക് ജീവപര്യന്തം    

Thursday 18 September 2014 2:49 pm IST

പാലക്കാട്: പ്രണയാഭ്യര്‍ത്ഥന നിരസിച്ചതിനെ തുടര്‍ന്ന് കോളജ് വിദ്യാര്‍ഥിനിയെ കുത്തിക്കൊന്ന കേസിലെ പ്രതിക്ക് ജീവപര്യന്തം തടവും 50,000 രൂപ പിഴയും ശിക്ഷ വിധിച്ചു. കണക്കമ്പാറ തച്ചാട്ടുകളം മുകുന്ദന്റെ മകള്‍ അഞ്ജുഷ (18)യെ കൊന്ന കേസിലാണ് തേമ്പാറമട സ്വദേശി ഷാജഹാനെ (28) അഡീഷണല്‍ ഡിസ്ട്രിക്ട് ആന്‍ഡ് സെഷന്‍സ് കോടതി (മൂന്ന്) ജഡ്ജി കെ.പി. ജോണ്‍ ശിക്ഷിച്ചത്.

2009 ആഗസ്ത് 18നായിരുന്നു കേസിനാസ്പദമായ സംഭവം. കഞ്ചിക്കോട്ടെ സ്വകാര്യ കോളജില്‍ ഒന്നാം വര്‍ഷ ബി.കോം വിദ്യാര്‍ഥിനിയായിരുന്ന അഞ്ജുഷ കൂട്ടുകാരികള്‍ക്കൊപ്പം വീട്ടിലേക്ക് വരുന്നതിനിടെയാണ് ബൈക്കിലെത്തിയ ഷാജഹാന്‍ ആക്രമിച്ചത്. കഴുത്തിലും വയറിലും കുത്തേറ്റ് ഗുരുതരാവസ്ഥയിലായ അഞ്ജുഷയെ ചിറ്റൂര്‍ താലൂക്ക് ആശുപത്രിയില്‍ എത്തിച്ചെങ്കിലും മരണം സംഭവിക്കുകയായിരുന്നു.

അന്നത്തെ ചിറ്റൂര്‍ സി.ഐ. ഷറഫുദ്ദീന്‍, എസ്.ഐ. ടി.പി. സുബ്രഹ്മണ്യന്‍ എന്നിവരാണ് കേസന്വേഷിച്ചത്. അഞ്ജുഷയുടെ കൂട്ടുകാരിയുടെ (ധന്യ) മൊഴിയാണ് കേസില്‍ നിര്‍ണായക തെളിവായി മാറിയത്.
    
</TEXT>
</DOC>