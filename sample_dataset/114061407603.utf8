<DOC>
<DOCNO>114061407603.utf8</DOCNO>
<TEXT>


           കാനറികളുടെ കൂടാരത്തിനുള്ളില്‍    

Saturday 14 June 2014 10:57 am IST

സാവോപോളോ: നല്ല ആയുധങ്ങള്‍ യുദ്ധവിജയത്തിന്‌ അനിവാര്യം. മൂര്‍ച്ചയില്ലാത്ത ശരങ്ങള്‍ക്കും ഖണ്ഡഗങ്ങള്‍ക്കും എതിരാളിയെ നിഷ്പ്രഭമാക്കാനാവില്ല. ഈ ലോകകപ്പ്‌ ബ്രസീലിന്‌ രണതുല്യം തന്നെ. അപ്പോള്‍ പടക്കോപ്പുകള്‍ക്ക്‌ നിലവാരം കൂടിയേ തീരൂ. തിളങ്ങുന്ന ബൂട്ടുകള്‍.. ഉടയാത്ത പടച്ചട്ടകള്‍... എല്ലാം ഒരുക്കിവച്ചിട്ടുണ്ട്‌ കാനറികളുടെ കൂടാരത്തില്‍. ആ തമ്പ്‌ കഴിഞ്ഞ ദിവസം തുറന്നു. കാഴ്ച്ചകളുടെ വിരുന്നൊരുക്കാന്‍.
ക്രൊയേഷ്യയുമായുള്ള മത്സരത്തിന്‌ മുന്നോടിയായിട്ടായിരുന്നു ബ്രസീല്‍ ടീമിന്റെ ഡ്രസിംഗ്‌ റൂം തുറന്നുകാട്ടിയത്‌. അതിന്റെ മധ്യത്തിലെ ഹാളില്‍ നിരവധി ബൂട്ടുകള്‍ നിരത്തിവച്ചിരുന്നു. പകിട്ടുള്ള ഓറഞ്ച്‌ നിറത്തിലെ ബൂട്ട്‌ ഏവരെയും ആകര്‍ഷിക്കും. മഞ്ഞ, വെള്ള, കറുപ്പ്‌ നിറങ്ങളിലും ബൂട്ടുകളുണ്ട്‌. ധരിക്കുന്നയാളുടെ പേരെഴുതിച്ചേര്‍ത്ത അവയെല്ലാം തങ്ങളുടെ ഉടമകളെ കാത്തിരിക്കുകയായിരുന്നു അപ്പോള്‍. ഡ്രെസ്‌ ചെയ്ഞ്ചിങ്‌ റൂമില്‍ നെയ്മറുടെ ജഴ്സി പ്രൗഢിയോടെ തൂങ്ങിയാടുന്നു. ജഴ്സികള്‍ക്ക്‌ അനശ്വരമായ മഞ്ഞയും വിശ്വാസ്യതയുടെ നീലയും വിശുദ്ധിയുടെ വെള്ളയും നിറംചാര്‍ത്തിക്കൊടുത്തു. കാലില്‍ ധരിക്കുന്ന പാഡുകളും വളരെചിട്ടയോടെ ക്രമീകരിക്കപ്പെട്ടു. അവകാശിയുടെ ചിത്രങ്ങളും കാലുറകളില്‍ പതിച്ചിരുന്നു. മത്സരാനന്തരം അവയെല്ലാം തിരസ്ക്കരിക്കപ്പെടും. പക്ഷേ, ആ ബൂട്ടുകളും ജഴ്സികളുമൊക്ക പകര്‍ന്നു തന്നെ ആനന്ദം എന്നും കൂട്ടിനുണ്ടാവും.
    
</TEXT>
</DOC>