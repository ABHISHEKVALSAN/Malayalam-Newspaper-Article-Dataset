<DOC>
<DOCNO>114041090752.utf8</DOCNO>
<TEXT>


           അബ്രാഹ്മണനെ നാലമ്പലത്തിലെ പൂജയില്‍ നിന്ന്‌ മാറ്റി    

Thursday 10 April 2014 10:03 pm IST

        വര്‍ക്കല: അബ്രാഹ്മണനാണെന്ന കാരണം പറഞ്ഞ്‌ പൂജാരിയെ നാലമ്പലത്തിനുള്ളിലെ പൂജയില്‍ നിന്നും വിലക്കിയതായി ആക്ഷേപം. വര്‍ക്കല ജനാര്‍ദ്ദനസ്വാമി ക്ഷേത്രത്തിലെ ഉത്സവത്തോടനുബന്ധിച്ച്‌ സ്പെഷ്യല്‍ ഡ്യൂട്ടിക്ക്‌ നിയമിച്ച ചേന്നംകോട്‌ ദേവസ്വംബോര്‍ഡ്‌ ധര്‍മശാസ്താ ക്ഷേത്രത്തിലെ പൂജാരി സുജി ശാന്തിക്കാണ്‌ വിലക്ക്‌ ഏര്‍പ്പെടുത്തിയത്‌. രാവിലെ 10 മണിയോടെ സ്പെഷ്യല്‍ ഡ്യൂട്ടിക്കായി സുജി ശാന്തി ജനാര്‍ദ്ദനസ്വാമി ക്ഷേത്രത്തിലെ അഡ്മിനിസ്ട്രേറ്റീവ്‌ ഓഫീസറുടെ മുന്നിലെത്തി. ഹാജര്‍ബുക്കില്‍ ഒപ്പിട്ട ശേഷം എ ഒയുടെ നിര്‍ദേശപ്രകാരം സുജി ശാന്തി നാലമ്പലത്തിലേക്ക്‌ ഡ്യൂട്ടിക്ക്‌ പോയി.
അല്‍പ്പം കഴിഞ്ഞപ്പോള്‍ സുജിയെ തിരിച്ചു വിളിച്ച്‌ എ ഒ അബ്രാഹ്മണനാണോ എന്ന്‌ തിരക്കുകയും നാലമ്പലത്തിനുള്ളിലെ ജോലിക്ക്‌ പകരം പുറത്തുള്ള ജോലികള്‍ ചെയ്യാന്‍ നിര്‍ദേശിച്ചതായും സുജി പറയുന്നു. ഇതില്‍ പ്രതിഷേധിച്ച്‌ സുജി ശിവഗിരിയിലെത്തി. തുടര്‍ന്ന്‌ എ ഒയുടെ നടപടിക്കെതിരെ ശക്തമായ പ്രതിഷേധ സമരത്തിന്‌ തയ്യാറെടുപ്പ്‌ നടക്കുമ്പോള്‍ എസ്‌ എന്‍ ട്രസ്റ്റ്‌ അസിസ്റ്റന്റ്‌ സെക്രട്ടറി കിളിമാനൂര്‍ ചന്ദ്രബാബു, ജനാര്‍ദ്ദനസ്വാമി ക്ഷേത്രത്തിലെ മുന്‍ ഉപദേശകസമിതി പ്രസിഡന്റ്‌ മംഗലന്‍ തുടങ്ങിയവര്‍ ക്ഷേത്രത്തിലെത്തി എ ഒയുമായി ചര്‍ച്ച നടത്തി. നാലമ്പലത്തില്‍ ഉള്‍പ്പെടെയുള്ള സ്ഥലങ്ങളില്‍ സുജി പൂജ ചെയ്യുന്നതിന്‌ യാതൊരു വിലക്കുമില്ലെന്ന്‌ എ ഒ അറിയിച്ചതിന്റെ അടിസ്ഥാനത്തില്‍ പ്രശ്നം പരിഹരിക്കപ്പെട്ടതായും സുജി പറഞ്ഞു.
    
</TEXT>
</DOC>