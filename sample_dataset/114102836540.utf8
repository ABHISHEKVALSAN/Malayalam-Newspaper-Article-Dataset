<DOC>
<DOCNO>114102836540.utf8</DOCNO>
<TEXT>


           വിഗ്രഹങ്ങളും വിളക്കുകളും ഉപേക്ഷിക്കപ്പെട്ട നിലയില്‍ കണ്ടെത്തി    

Tuesday 28 October 2014 11:34 pm IST

        തിരുവനന്തപുരം : വിഗ്രഹങ്ങളും വിളക്കുകളും ഉപേക്ഷിക്കപ്പെട്ട നിലയില്‍ കണ്ടെത്തി. മെഡിക്കല്‍ കോളേജ് പോലീസ് അന്വേഷണം ആരംഭിച്ചു.

പട്ടം ഗവണ്‍മെന്റ് ഗേള്‍സ് ഹൈസ്‌കൂളിനു സമീപത്തെ ആളൊഴിഞ്ഞ പറമ്പിലാണ് വിഗ്രഹങ്ങളും പൂജാ സാധനങ്ങളും കാണപ്പെട്ടത്. ഒരു ഓട്ടോറിക്ഷാ ഡ്രൈവറാണ് ചാക്കുകെട്ടുകള്‍ കണ്ടത്. ഇദ്ദേഹം സമീപത്തെ ബിജെപി പ്രവര്‍ത്തകരെ അറിയിക്കുകയും ഇവര്‍ സ്ഥലത്തെത്തി മെഡിക്കല്‍ കോളേജ് പോലീസിനെ അറിയിക്കുകയുമായിരുന്നു. ഇന്നലെ രാത്രിയോടെയായിരുന്നു സംഭവം.

തുടര്‍ന്ന് മെഡിക്കല്‍ കോളേജ് സി.ഐ ഷീന്‍ തറയിലിന്റെ നേതൃത്വത്തിലുള്ള പോലീസ് സംഘം സ്ഥലത്തെത്തി സാധനങ്ങള്‍ പോലീസ് സ്റ്റേഷനിലേക്ക് മാറ്റി. ഒരു ദേവീ വിഗ്രഹം, ദേവിയുടെ തളകള്‍, 17 വിളക്കുകള്‍, പൂജാപാത്രങ്ങള്‍ എന്നിവയാണ് രണ്ടു ചാക്കുകളിലായി സൂക്ഷിച്ചിരിക്കുന്നത്.

അടുത്തകാലത്ത് കവര്‍ച്ച നടന്ന എതെങ്കിലും ക്ഷേത്രത്തിലെ സാധനങ്ങളാണിതെന്നാണ് പോലീസ് നിഗമനം. ആളൊഴിഞ്ഞ പറമ്പില്‍ സൂക്ഷിച്ച ശേഷം രാത്രി കടത്തിക്കൊണ്ടുപോകാനായിരുന്നു മോഷ്ടാവിന്റെ ശ്രമമെന്നും പോലീസ് കരുതുന്നു. വിരലടയാള വിദഗ്ധരുടെ നേതൃത്വത്തില്‍ ഇന്ന് വിഗ്രഹങ്ങളും മറ്റും പരിശോധിക്കും. സമീപകാലത്ത് മോഷണം നടന്ന ക്ഷേത്രങ്ങളുടെ വിവരവും പോലീസ് ശേഖരിക്കുന്നുണ്ട്.

ദേവീവിഗ്രഹവും 25ഓളം നിലവിളക്കുകളും മറ്റ് സാധനങ്ങളും ഉപേക്ഷിക്കപ്പെട്ട നിലയില്‍ കണ്ടെത്തിയ സംഭവത്തെക്കുറിച്ച് സമഗ്ര അന്വേഷണം വേണമെന്ന് ഹിന്ദു ഐക്യവേദി ആവശ്യപ്പെട്ടു. കേരളത്തില്‍ വര്‍ദ്ധിച്ചുവരുന്ന ക്ഷേത്രമോഷണങ്ങള്‍ക്ക് തുമ്പുണ്ടാക്കുവാനോ, മതിയായ സംരക്ഷണം നല്‍കുവാനോ പോലീസിനോ ഭരണകൂടത്തിനോ സാധിക്കുന്നില്ല. ക്ഷേത്രങ്ങളിലെ അമൂല്യ സമ്പത്ത് ലക്ഷ്യം വച്ച് ഗൂഢ സംഘങ്ങള്‍ സംസ്ഥാനത്ത് പ്രവര്‍ത്തിക്കുന്നുണ്ട്.

ഈ സംഭവത്തെക്കുറിച്ച് ക്ഷേത്ര മോഷണങ്ങള്‍ അന്വേഷിക്കുന്ന പ്രത്യേക സംഘത്തെ നിയോഗിച്ച് അന്വേഷിക്കണമെന്നും കണ്ടെടുത്ത വിഗ്രഹവും മറ്റ് വസ്തുക്കളും ഏത് ക്ഷേത്രത്തിലേതാണെന്ന് കണ്ടെത്തി തിരികെ ഏല്‍പ്പിക്കണമെന്നും ഹിന്ദു ഐക്യവേദി സംസ്ഥാനസമിതിയംഗം തിരുമല അനില്‍, ബിജെപി സംസ്ഥാന കൗണ്‍സില്‍ അംഗം പോങ്ങുംമൂട് വിക്രമന്‍, ഹിന്ദു ഐക്യവേദി ജില്ലാ സെക്രട്ടറി സന്ദീപ് തമ്പാനൂര്‍ എന്നിവര്‍ സംയുക്തപ്രസ്താവനയിലൂടെ ആവശ്യപ്പെട്ടു.
    
</TEXT>
</DOC>