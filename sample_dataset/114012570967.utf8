<DOC>
<DOCNO>114012570967.utf8</DOCNO>
<TEXT>


           ശ്രീവല്ലഭന്റെ പാട്ടുകാരന്‌ പദ്മശ്രീ    

Saturday 25 January 2014 9:45 pm IST

        തിരുവനന്തപുരം: മലയാളത്തിന്റെ പ്രിയ കവി വിഷ്ണുനാരായണന്‍ നമ്പൂതിരി പദ്മശ്രീ ബഹുമതിയിലൂടെ അംഗീകരിക്കപ്പെടുമ്പോള്‍ ആദരിക്കപ്പെടുന്നത്‌ മലയാള കവിതയ്ക്കൊപ്പം ഒരു സംസ്കാരം കൂടിയാണ്‌. ഭാരതീയ ദര്‍ശനങ്ങളുടെയും ആത്മീയതയുടെയും ആലയില്‍ ഊതിക്കാച്ചിയതാണ്‌ വിഷ്ണുനാരായണന്‍ നമ്പൂതിരിയിലെ കവിതയും അദ്ദേഹത്തിന്റെ ജീവിതവും.
ഒരാള്‍ക്ക്‌ എങ്ങനെ നൂറുശതമാനം നല്ല മനുഷ്യനായി ജീവിക്കാമെന്നതിന്‌ സംശയമില്ലാത്ത ഉദാഹരണമാണ്‌ വിഷ്ണുനാരായണന്‍ നമ്പൂതിരി. ലാളിത്യം വാക്കുകളിലല്ല, അദ്ദേഹം ജിവിച്ചുകാണിക്കുന്നു. ഖദര്‍ ജൂബയും മുണ്ടും ധരിച്ച്‌ തിരുവനന്തപുരം നഗരത്തിലെ തിരക്കിലൂടെ സൈക്കിളില്‍ സഞ്ചരിച്ചിരുന്ന കവി അനാര്‍ഭാട ജീവിതത്തിനുദാഹരണമായി. എന്‍.വി കൃഷ്ണവാര്യരെ മനസാ കാവ്യഗുരുവായിക്കണ്ട്‌ കാവ്യഭൂമിയിലേക്ക്‌ എഴുത്താണിയുമായി അദ്ദേഹം കടന്നു വന്നപ്പോള്‍ മലയാള കവിത അതിന്റെ അസ്ഥിത്വം പ്രകടമാക്കി ജ്വലിച്ചു നില്‍ക്കുകയായിരുന്നു. കവിത എല്ലാത്തരം വെട്ടിക്കിഴിക്കലുകള്‍ക്കും ശേഷമുള്ള ചുരുക്കെഴുത്താണെന്നും കവിതയുടെ വ്യാകരണ ശാസ്ത്രം എന്താണെന്നും വിഷ്ണുവിനെ പഠിപ്പിച്ചത്‌ എന്‍.വിയായിരുന്നു. എന്‍.വിയുടെ ആലയിലെ ചൂടേറ്റ്‌ ഉരുകി പതം വന്ന്‌ വിഷ്ണുവിലെ കവി വളര്‍ന്നു. 
തിരുവല്ലയിലെ ശ്രീവല്ലഭ ക്ഷേത്രസന്നിധിയും കാളിദാസന്റെ ഉജ്ജയിനിയും വിഷ്ണുനാരായണന്‍നമ്പൂതിരിയ്ക്ക്‌ ഏറ്റവും പ്രിയപ്പെട്ട സ്ഥലങ്ങളാണ്‌. ഉജ്ജയിനിയില്‍ ചെലവഴിച്ച രാപ്പകലുകളാണ്‌ കവിയെന്ന നിലയില്‍ തന്നെ രൂപപ്പെടുത്തിയതെന്ന്‌ വിഷ്ണു തന്നെ വ്യക്തമാക്കിയിട്ടുണ്ട്‌. ഹിമാലയത്തെയും ഉജ്ജയിനിയെയും അദ്ദേഹം അളവറ്റു പ്രേമിച്ചു. ആരാധിച്ചു. കാളിദാസന്റെ മഹാകാലക്ഷേത്രത്തെ കാവ്യതലസ്ഥാനമായും കണ്ടു. പലതവണ ഹിമാലയത്തിന്റെ നെറുകയിലേക്ക്‌ തീര്‍ത്ഥാടനം നടത്തിയിട്ടുള്ള കവിക്ക്‌ തന്റെ ജീവിതത്തെ ജ്വലിപ്പിക്കാനുള്ള ഊര്‍ജ്ജം സംഭരിക്കാനുള്ള യാത്രകളായിരുന്നു അത്‌.
ഇംഗ്ലീഷ്‌ അധ്യാപകനായിരുന്ന കവി അധ്യാപന വൃത്തിയില്‍ നിന്ന്‌ വിരമിച്ച ശേഷം തിരുവല്ല ശ്രീവല്ലഭ ക്ഷേത്രത്തില്‍ ശാന്തിക്കാരനായി. അതൊരു നിയോഗമായിരുന്നു. ജീവിതത്തില്‍ സംഭവിക്കേണ്ടിയിരുന്നത്‌. ദേവസ്വംബോര്‍ഡ്‌ ക്ഷേത്രങ്ങളില്‍ അപൂര്‍വ്വമായതായിരുന്നു അത്തരത്തിലൊരു ശാന്തിക്കാരന്റെ നിയമനം. ഒരു രൂപ ശമ്പളത്തില്‍ അദ്ദേഹം മൂന്നു വര്‍ഷക്കാലം പുറപ്പെടാശാന്തിയായി ശ്രീവല്ലഭനെ സേവിച്ചു. അതൊരു പ്രതിജ്ഞ നിറവേറ്റലായിരുന്നു. തലമുറകളുടെ പ്രതിജ്ഞ പാലിക്കാനുള്ള ഉപാധിയായി അദ്ദേഹം ജീവിതത്തെ കാണുന്നു. ശ്രീവല്ലഭ ക്ഷേത്രത്തില്‍ സ്വന്തം ഇല്ലക്കാരുടെ കാരാണ്‍മ മുടങ്ങാതിരിക്കാനാണ്‌ അദ്ദേഹം ശാന്തിക്കാരനായത്‌. കവിയുടെ നടപടിയെ വിമര്‍ശിച്ചവര്‍ക്കു മുമ്പില്‍ തുളസിക്കതിരിന്റെ നൈര്‍മ്മല്യമുള്ളൊരു പുഞ്ചിരി സമ്മാനിച്ച്‌ അദ്ദേഹം അക്ഷോഭ്യനായി. നൂറ്റാണ്ടുകള്‍ക്ക്‌ മുമ്പ്‌ കുടുംബം ശ്രീവല്ലഭനുമായി ഉണ്ടാക്കിയ കരാര്‍ പ്രകാരമാണ്‌ വിഷ്ണുനാരായണന്‍ നമ്പൂതിരി ശ്രീവല്ലഭന്റെ ശാന്തിക്കാരനായത്‌. ഇന്നും അദ്ദേഹം പാടുന്നത്‌ ശ്രീവല്ലഭനുവേണ്ടിയാണ്‌. അതല്ലാതൊരു കവിതയും അദ്ദേഹത്തിലില്ല. 
1939ല്‍ മേലേക്കുട്ടനാട്ടിലെ കാരയ്ക്കലാണ്‌ വിഷ്ണു ജനിച്ചത്‌. വിഷ്ണുനമ്പൂതിരിയുടെ അദിതി അന്തര്‍ജനത്തിന്റെയും ഏകമകന്‍. വീടിനടുത്തുള്ള പെരിങ്ങര പുതുക്കുളങ്ങര പള്ളിക്കൂടത്തിലായിരുന്നു സ്കൂള്‍ പഠനം. ചങ്ങനാശ്ശേരി എസ്ബി കോളേജില്‍ നിന്ന്‌ ഫിസിക്സില്‍ ബിരുദം നേടി. എസ്‌.ബികോളേജില്‍ ഇംഗ്ലീഷ്‌ പഠിപ്പിച്ച കോളിന്‍ ആന്റണി സ്റ്റുവര്‍ട്ട്‌ ഷെപ്പേര്‍ഡെന്ന വിദേശിയാണ്‌ വിഷ്ണുവിലെ ഇംഗ്ലീഷ്‌ ഭാഷാ വിദഗ്ധനെ തിരിച്ചറിഞ്ഞത്‌. അദ്ദേഹത്തിന്റെ പ്രേരണയാലാണ്‌ ഇംഗ്ലീഷ്‌ പഠനത്തിലേക്ക്‌ തിരിഞ്ഞത്‌. ഇംഗ്ലീഷ്‌ പഠിക്കാന്‍ കോഴിക്കോട്‌ എത്തിയപ്പോഴാണ്‌ എന്‍.വികൃഷ്ണവാര്യരുമായി അടുക്കുന്നത്‌. പാട്രീസ്‌ ലുമുംബയുടെ രക്തസാക്ഷിത്വത്തെ കുറിച്ചെഴുതിയ വര്‍ഷം വരുന്നു എന്ന കവിത അങ്ങനെ അച്ചടിമഷി പുരണ്ടു. പിന്നീട്‌ കവിതയുടെ സര്‍ഗ്ഗമഴ പെയ്തിറങ്ങി. നിരവധി കവിതകള്‍, സമാഹാരങ്ങള്‍.... 
കര്‍ണ്ണാടകത്തില്‍ നിന്ന്‌ കോലത്തിരി ഉദയവര്‍മ്മന്‍ കേരളത്തിലേക്കു കൊണ്ടു വന്ന ഹവീകബ്രാഹ്മണരാണ്‌ വിഷ്ണുവിന്റെ പിന്‍മുറക്കാര്‍. ഗോകര്‍ണ്ണത്തില്‍ നിന്ന്‌ കണ്ണൂരിലെ പെരിഞ്ചല്ലൂരിലെത്തിയ ഇവര്‍ പലകാലങ്ങളിലായി ദേശങ്ങളിലൂടെ തെക്കോട്ടു നീങ്ങി. അതിലൊരു കൂട്ടര്‍ പമ്പാതീരത്തെ തിരുവല്ലയിലെത്തുന്നു. വിഷ്ണുവിന്റെതുള്‍പ്പടെ അഞ്ചില്ലക്കാര്‍ക്കാണ്‌ അമ്പലത്തിലെ കാരാണ്‍മ. വിഷ്ണു ശ്രീവല്ലിക്കാരന്‍. വയലാര്‍ പുരസ്കാരവും അക്കാദമി അവാര്‍ഡുകളുമടക്കം നിരവധി ബഹുമതികള്‍ വിഷ്ണുവിനെ തേടിയെത്തിയിട്ടുണ്ട്‌. എന്നാല്‍ ഒന്നിലും കമ്പമുള്ളയാളല്ല കവി. എല്ലാത്തിനു മുന്നിലും നിറഞ്ഞു ചിരിക്കും. ഒട്ടും കളങ്കമില്ലാത്ത പാല്‍പുഞ്ചിരി.
ആര്‍.പ്രദീപ്‌

</TEXT>
</DOC>