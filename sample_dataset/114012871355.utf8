<DOC>
<DOCNO>114012871355.utf8</DOCNO>
<TEXT>


           ടി.പി വധം നിഷ്ഠൂരവും പൈശാചികവും : കോടതി    

Tuesday 28 January 2014 2:31 pm IST

കോഴിക്കോട്: ടി.പി ചന്ദ്രശേഖരന്റെ വധത്തിന് പിന്നില്‍ രാഷ്ട്രീയ വിരോധമാണെന്ന് കോടതി വിധിന്യായത്തില്‍ പറയുന്നു. സമൂഹമനസാക്ഷിയെ ഞെട്ടിച്ച നിഷ്ഠൂരവും പൈശാചികവുമായ കൊലപാതകമാണ് ഇതെന്നും വിധിയില്‍ പറയുന്നു. കൊല്ലപ്പെട്ട ചന്ദ്രശേഖരന്‍ പ്രദേശത്തെ പ്രധാനപ്പെട്ട ഒരു രാഷ്ട്രീയ പ്രവര്‍ത്തകനായിരുന്നു. ഈ കൊലപാതകത്തിന് പിന്നില്‍ രാഷ്ട്രീയമല്ലാതെ മറ്റൊന്നും കാണാനാവില്ലെന്നും കോടതി വ്യക്തമാക്കി.

 കൊലപാതകം നടത്തിയ പ്രതികള്‍ ടി.പിയെ വധിക്കാന്‍ ഗൂഢാലോചന നടത്തിയവരുടെ കൈയിലെ ആയുധങ്ങളായിരുന്നു. കേരളത്തില്‍ രാഷ്ട്രീയ കൊലപാതകങ്ങള്‍ ഒട്ടും അസാധാരണമല്ലെന്നും കോടതിയുടെ വിധിന്യായത്തില്‍ പറയുന്നു. മുന്‍ കൂട്ടി ആസൂത്രണം ചെയ്ത കൊലപാതകമായിരുന്നു ടി.പിയുടേത്. മൂന്ന് മുതല്‍ ഏഴ് വരെയുള്ള പ്രതികളാണ് ഈ കൃത്യം നടത്തിയത്. ഒന്ന് മുതല്‍ രണ്ട് വരെയുള്ള പ്രതികള്‍ കൊലയ്ക്ക് വേണ്ടി എല്ലാ ഒത്താശകളും ചെയ്തു കൊടുത്തു. ഈ പ്രതികള്‍ക്ക് 20 വര്‍ഷത്തെ തടവാണ് ലഭിക്കേണ്ടത്. എന്നാല്‍ നിലവിലെ ചട്ടമനുസരിച്ച് 14 വര്‍ഷത്തെ ശിക്ഷാ കാലാവധിയേ ഉള്ളൂവെന്നതിനാല്‍ ഈ കോടതി അതിനെ മറികടക്കാന്‍ തയാറല്ലെന്നും വിധിയില്‍ വ്യക്തമാക്കുന്നു. 

മുന്‍‌പ് പരിഗണിച്ച പല കേസുകളുടെ വിധികളും സുപ്രീംകോടതി വിധികളും വച്ച് നോക്കുമ്പോള്‍ ഈ കേസിനെ അപൂര്‍വ്വങ്ങളില്‍ അപൂര്‍വമായ കേസായി പരിഗണിക്കാനാവില്ല. എങ്കില്‍പ്പോലും പ്രതികള്‍ക്ക് കടുത്ത ശിക്ഷയാണ് നല്‍കുന്നതെന്നും കോടതി വ്യക്തമാക്കി. 
    
</TEXT>
</DOC>