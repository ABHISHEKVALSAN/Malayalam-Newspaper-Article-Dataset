<DOC>
<DOCNO>114011367949.utf8</DOCNO>
<TEXT>


           കേജ്‌രിവാള്‍ ജനസമ്പര്‍ക്കം മതിയാക്കി    

Monday 13 January 2014 9:37 pm IST

        ന്യൂദല്‍ഹി: ജനസമ്പര്‍ക്ക പരിപാടികള്‍ ഇനി നടത്തില്ലെന്ന്‌ ദല്‍ഹി മുഖ്യമന്ത്രി അരവിന്ദ്‌ കേജ്‌രിവാള്‍. ആദ്യമായി ആം ആദ്മി സര്‍ക്കാര്‍ സംഘടിപ്പിച്ച ജനസമ്പര്‍ക്ക പരിപാടി പൊളിഞ്ഞതിനെ തുടര്‍ന്നാണ്‌ ഈ തീരുമാനം. പരാതികള്‍ സമര്‍പ്പിക്കുന്നതിനായി ഓണ്‍ലൈനോ കോള്‍സെന്റര്‍ മുഖേനയുള്ള സേവനമോ ഉപയോഗപ്പെടുത്താവുന്നതാണെന്ന്‌ കേജ്‌രിവാള്‍ അറിയിച്ചു. 
അതേസമയം മുഖ്യമന്ത്രിയെ നേരില്‍ കണ്ട്‌ പരാതി ബോധിപ്പിക്കണമെന്നുള്ളവര്‍ക്ക്‌ വേണ്ടി ആഴ്ചയില്‍ മൂന്നോ നാലോ മണിക്കൂര്‍ മാറ്റിവയ്ക്കുമെന്നും കേജ്‌രിവാള്‍ പറഞ്ഞു. കഴിഞ്ഞ വെള്ളിയാഴ്ച ജനങ്ങളുടെ പരാതി കേള്‍ക്കുന്നതിനായി സംഘടിപ്പിച്ച ആദ്യ ജനസമ്പര്‍ക്ക പരിപാടി പിരിച്ചു വിട്ടിരുന്നു. ആസൂത്രണമില്ലാത്തതിനാല്‍ ജനത്തിരക്ക്‌ നിയന്ത്രിക്കാന്‍ കഴിയാതെ വന്നതോടെ ജനസമ്പര്‍ക്ക പരിപാടി സര്‍ക്കാര്‍ അവസാനിപ്പിക്കുകയായിരുന്നു. ഇത്‌ ആം ആദ്മി സര്‍ക്കാരിനും കേജ്‌രിവാളിനും നാണക്കേടുണ്ടാക്കി. വളരെയധികം കൊട്ടിഘോഷിച്ച്‌ നടത്തിയ പരിപാടി പരാജയപ്പെട്ടതൊടെ സര്‍ക്കാരിന്റെ വിശ്വാസ്യതയ്ക്ക്‌ തന്നെ മങ്ങലേറ്റിരിക്കുകയാണ്‌.
കേജ്‌രിവാളിന്റെ ജനസമ്പര്‍ക്ക പരിപാടി സ്വയം വലുതാകാനുള്ള മുഖ്യമന്ത്രിയുടെ ശ്രമമാണെന്ന്്‌ ബിജെപി രൂക്ഷമായി വിമര്‍ശിച്ചിരുന്നു. പരിപാടി പൊളിഞ്ഞതിനെ തുടര്‍ന്ന്‌ കേജ്‌രിവാള്‍ ജനങ്ങളോട്‌ മാപ്പ്‌ പറയുകയും പരിപാടി മറ്റൊരു ദിവസത്തേക്ക്‌ മാറ്റിവയ്ക്കുമെന്ന്‌ അറിയിക്കുകയും ചെയ്തു. ഇതിന്‌ തൊട്ടുപിന്നാലെയാണ്‌ പുതിയ വെളിപ്പെടുത്തല്‍. കോണ്‍ഗ്രസിനെതിരെ മത്സരിക്കുകയും തുടര്‍ന്ന്‌ കോണ്‍ഗ്രസിന്റെ പിന്തുണയോടെ അധികാരത്തിലേറുകയും ചെയ്ത ആം ആദ്മി സര്‍ക്കാരിനെതിരെ സംസ്ഥാനത്ത്‌ പ്രതിഷേധം നിലനില്‍ക്കുകയാണ്‌.
    
</TEXT>
</DOC>