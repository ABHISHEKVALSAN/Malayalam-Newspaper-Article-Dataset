<DOC>
<DOCNO>114111341141.utf8</DOCNO>
<TEXT>


           പത്മനാഭസ്വാമി ക്ഷേത്രം: സര്‍ക്കാര്‍ നിലപാട് തിരുത്തണം    

Thursday 13 November 2014 11:08 pm IST

        തിരുവനന്തപുരം: ശ്രീപത്മനാഭസ്വാമി ക്ഷേത്രഭരണം സര്‍ക്കാര്‍ നിയന്ത്രണത്തില്‍ വരുത്താനായി സര്‍ക്കാര്‍ സമര്‍പ്പിച്ച സത്യവാങ്മൂലം ഹിന്ദുസമൂഹത്തിന് സങ്കടകരമായ നിലപാടാണെന്ന് കാണിച്ച് ഹിന്ദുഐക്യവേദി പ്രവര്‍ത്തകര്‍ മുഖ്യമന്ത്രിക്ക് നിവേദനം നല്കി. ഇതര മതക്കാര്‍ക്ക് എല്ലാം അവരവരുടെ അരാധനാലയങ്ങള്‍ സ്വന്തമായി നടത്തിക്കൊണ്ടുപോകാന്‍ സാഹചര്യമുള്ള നമ്മുടെ നാട്ടില്‍ മതേതരമായ ഭരണഘടനാ സ്ഥാപനങ്ങള്‍ ക്ഷേത്രങ്ങളുടെ നടത്തിപ്പ് വരുതിയിലാക്കാന്‍ ശ്രമിക്കുന്നത് പ്രത്യക്ഷത്തില്‍ തന്നെ നീതിനിഷേധവും ഭരണഘടനാ വിരുദ്ധവും ആണെന്ന് നിവേദനത്തില്‍ പറയുന്നു.

കൂടാതെ കേരളത്തിലെ ഗുരുവായൂര്‍ അടക്കമുള്ള എല്ലാ ദേവസ്വംബോര്‍ഡുകളും പരാജയപ്പെട്ട പരീക്ഷണങ്ങള്‍ മാത്രമാണ് എന്ന വസ്തുതയും മറച്ചുവയ്ക്കത്തക്കതല്ല. ദേവസ്വംബോര്‍ഡുകളുടെ ക്ഷേത്രഭരണംകൊണ്ട് കേരളത്തില്‍ ഇന്ന് ക്ഷേത്രവിശ്വാസവും ക്ഷേത്രസംസ്‌കാരവും തകര്‍ന്നുകൊണ്ടിരിക്കുകയാണ്. കൂടാതെ ക്ഷേത്രങ്ങള്‍ രാഷ്ട്രീയമലിനതയുടെയും അഴിമതിയുടെയും അനാശാസ്യത്തിന്റെയും സ്വജനപക്ഷപാതത്തിന്റെയും കേന്ദ്രമായും മാറി.

ഈ വസ്തുതകള്‍ വിലയിരുത്തിക്കൊണ്ട് ക്ഷേത്രഭരണ സംബന്ധിയായും ദേവസ്വംപരിഷ്‌ക്കരണം ഉദ്ദേശിച്ചും ശങ്കരന്‍നായര്‍  കമ്മീഷന്‍ റിപ്പോര്‍ട്ട്, ജസ്റ്റീസ് പരിപൂര്‍ണ്ണന്‍ കമ്മീഷന്‍ റിപ്പോര്‍ട്ട്, കൃഷ്ണന്‍ ഉണ്ണി കമ്മീഷന്‍ റിപ്പോര്‍ട്ട് (ഗുരുവായൂര്‍ സംബന്ധിച്ച്) എന്നീ റിപ്പോര്‍ട്ടുകള്‍ ഉണ്ടായിട്ടുണ്ട്. ഈ റിപ്പോര്‍ട്ടുകള്‍ നടപ്പാക്കുന്നതില്‍ സര്‍ക്കാരിന്റെ ഭാഗത്തു നിന്ന്  യാതൊരു നടപടിയും ഉണ്ടായിട്ടില്ല എന്നിരിക്കെ കുറ്റമറ്റ ക്ഷേത്രഭരണം നടപ്പാക്കല്‍ എന്നതിലുപരി ക്ഷേത്രഭരണം നിയന്ത്രണത്തില്‍ ആക്കുക എന്നത് മാത്രമാണ് സര്‍ക്കാര്‍ നയം എന്ന് കരുതേണ്ടിയിരിക്കുന്നു.

രാഷ്ട്രീയമുക്തവും മതേതരസര്‍ക്കാര്‍ നിയന്ത്രണം ഇല്ലാത്തതും രാജകുടുംബത്തിനു പ്രാതിനിധ്യമുള്ളതും ഭക്തജനങ്ങളാല്‍ തെരഞ്ഞെടുക്കപ്പെടുന്നതുമായ ഭരണസമിതിയാണ് ശ്രീപത്മനാഭസ്വാമിക്ഷേത്രത്തിനു അഭികാമ്യം എന്നാണു ഞങ്ങളുടെ അഭിപ്രായം. ആതിനാല്‍ ശ്രീപത്മനാഭസ്വാമിക്ഷേത്ര ഭരണത്തെ സംബന്ധിച്ച് മേല്‍ പരാമര്‍ശിക്കപ്പെട്ട കമ്മീഷന്‍ റിപ്പോര്‍ട്ടുകളെ മുഖവിലയ്‌ക്കെടുത്തു കൊണ്ടുള്ള ഒരു നിലപാട് വേണം സര്‍ക്കാര്‍ സ്വീകരിക്കേണ്ടത് എന്നും ഇപ്പോള്‍ സ്വീകരിച്ചിരിക്കുന്ന നിലപാട് തിരുത്തണമെന്നും നിവേദനത്തിലൂടെ അഭ്യര്‍ത്ഥിച്ചു.

സംസ്ഥാന ജനറല്‍ സെക്രട്ടറി ബ്രഹ്മചാരി ഭാര്‍ഗ്ഗവറാം, സംസ്ഥാനസമിതി അംഗം തിരുമല അനില്‍, തമ്പാനൂര്‍ സന്ദീപ് എന്നിവര്‍  അടങ്ങിയ സംഘമാണ് നിവേദനം നല്കിയത്.
    
</TEXT>
</DOC>