<DOC>
<DOCNO>114102435484.utf8</DOCNO>
<TEXT>


           സി.എം. കൃഷ്ണനുണ്ണി അന്തരിച്ചു    

Friday 24 October 2014 11:13 pm IST

        കോഴിക്കോട്: ബിജെപിയുടെ മുതിര്‍ന്ന നേതാവും ജന്മഭൂമി മുന്‍ ന്യൂസ് എഡിറ്ററും ഗ്രന്ഥകാരനുമായിരുന്ന സി.എം. കൃഷ്ണനുണ്ണി (65) അന്തരിച്ചു. രണ്ടു മാസമായി ഉദരസംബന്ധമായ അസുഖത്തെതുടര്‍ന്ന് ചികിത്സയിലായിരുന്നു. ഇന്നലെ രാത്രി ഏഴ് മണിയോടെ മെഡിക്കല്‍ കോളജിലായിരുന്നു അന്ത്യം.

രാഷ്ട്രീയ സ്വയംസേവക സംഘത്തിലൂടെ പൊതുരംഗത്ത് വന്ന അദ്ദേഹം എബിവിപി, ഭാരതീയ ജനതാ യുവമോര്‍ച്ച, ബിജെപി, തപസ്യ എന്നീ സംഘടനകളില്‍ വിവിധ ചുമതലകള്‍ വഹിച്ചിരുന്നു. ഭാരതീയ ജനതാ യുവമോര്‍ച്ചയുടെ ആദ്യകാല സംസ്ഥാന ജനറല്‍ സെക്രട്ടറി, പ്രസിഡന്റ് എന്നീ സ്ഥാനങ്ങള്‍ വഹിച്ച ഇദ്ദേഹം യുവമോര്‍ച്ചയുടെ സുപ്രധാന സമരപരിപാടികള്‍ക്ക് നേതൃത്വം നല്‍കി. 1980 മുതല്‍ 85 വരെയാണ് യുവമോര്‍ച്ചയുടെ സംസ്ഥാന നേതൃത്വത്തിലുണ്ടായിരുന്നത്.

1983 മാര്‍ച്ച് 21 മുതല്‍ ഏപ്രില്‍ 21 വരെ കൃഷ്ണനുണ്ണിയുടെ നേതൃത്വത്തില്‍ യുവമോര്‍ച്ച നടത്തിയ കേരള പദയാത്ര സംസ്ഥാന രാഷ്ട്രീയ ചരിത്രത്തിലെ സുപ്രധാന സമരമായി മാറി. തിരുവനന്തപുരത്ത് നിന്നാരംഭിച്ച് 900 കിലോമീറ്റര്‍ സഞ്ചരിച്ച് മഞ്ചേശ്വരത്ത് സമാപിച്ച പദയാത്ര യുവജന രാഷ്ട്രീയത്തിന് പുതിയ അര്‍ത്ഥതലം നല്‍കുന്നതായിരുന്നു. 1984 ഒക്‌ടോബര്‍ 28ന് കണ്ണൂരില്‍ നടത്തിയ ഭാരതവത്കരണ റാലിയുടെ ആശയവും സംഘാടനവും കൃഷ്ണനുണ്ണിയുടേതായിരുന്നു. 1985 മുതല്‍ 1987 വരെ ബിജെപി സംസ്ഥാന സെക്രട്ടറിയായി പ്രവര്‍ത്തിച്ചു. 1991 മുതല്‍ 1993 വരെ ബിജെപി ദേശീയ കൗണ്‍സില്‍ അംഗമായിരുന്നു.

തപസ്യകലാസാഹിത്യവേദിയുടെ സ്ഥാപക സെക്രട്ടറി എന്ന നിലയിലും പ്രവര്‍ത്തിച്ചു.
റെയ്കി ചികിത്സാരീതി തന്ത്രസാധനാമാര്‍ഗത്തിലൂടെ പരിഷ്‌കരിച്ച് മുദ്ര റെയ്കി എന്ന പേരില്‍ പ്രസിദ്ധിയാര്‍ജിച്ചത് കൃഷ്ണനുണ്ണിയുടെ ശ്രമഫലമായിരുന്നു. കോഴിക്കോട് കേന്ദ്രമായി ആരംഭിച്ച ഇന്ത്യന്‍ റെയ്കി അസോസിയേഷന്റെ ആചാര്യനായിരുന്നു. 1999 മുതല്‍ റെയ്കി ചികിത്സ, റെയ്കി മന്ത്രദീക്ഷ എന്നിവയില്‍ വ്യാപൃതനായിരുന്നു. ഇക്കാലത്തും കേസരി, മാതൃഭൂമി എന്നീ മാധ്യമങ്ങള്‍ക്കുവേണ്ടി നിരവധി പ്രമുഖരുടെ ഇംഗ്ലീഷ് ലേഖനങ്ങള്‍ വിവര്‍ത്തനം ചെയ്തു. ഇരിങ്ങാലക്കുട ശ്രീപുരം താന്ത്രിക ഗവേഷണ കേന്ദ്രത്തിന്റെ ട്രസ്റ്റി ചുമതലയും വഹിച്ചിരുന്നു. പി. മാധവ് ജിയുടെ പ്രധാന ശിഷ്യരില്‍ ഒരാളായിരുന്നു ഇദ്ദേഹം.

ലളിതോപാഖ്യാനം, ശ്രീകൃഷ്ണകര്‍ണ്ണാമൃതം, എന്നിവയുടെ വ്യാഖാനം, ദേവീ മാഹാത്മ്യം വിശദപഠനം, ശ്രീനാരായണ ഗുരുവിന്റെ കൃതികളെ കുറിച്ചുള്ള പഠനം, ഋതം പരമമായ ഉണ്മ തുടങ്ങി തുടങ്ങിയ ഗ്രന്ഥങ്ങളുടെ കര്‍ത്താവാണ്.
അച്ഛന്‍: തിരുവണ്ണൂര്‍ കോവിലകാംഗം പരേതനായ പി.കെ. മാനവേദന്‍ രാജ. അമ്മ: പരേതയായ ആഴ്ചവട്ടം ചേമ്പില്‍മാണിക്കോത്ത് തങ്കമ്മു അമ്മ. ഭാര്യ:പരേതയായ ശോഭ. മക്കള്‍: കെ.കൗഷിക് (സീനിയര്‍ അസിസ്റ്റന്റ്, കോഴിക്കോട് മെഡിക്കല്‍ കോളേജ്), ആഷിക് കൃഷ്ണന്‍ (സ്റ്റാഫ് റിപ്പോര്‍ട്ടര്‍, മാതൃഭൂമി, കോഴിക്കോട്), അവിനാഷ് കെ.മേനോന്‍ (സോഫ്റ്റ്‌വെയര്‍ എഞ്ചിനീയര്‍, വിപ്രോ, ചെന്നൈ) മരുമക്കള്‍: റിത കൗഷിക്, സുനൈന (റേഡിയോ മാംഗോ, കോഴിക്കോട് ), വിദ്യ അവിനാഷ് (ഫ്‌ളെക്ട്രോണിക്‌സ്). സഹോദരന്‍: ഡോ.സി.ആര്‍. രാജഗോപാല്‍ (അനസ്‌തേഷ്യ വിദഗ്ധന്‍). സംസ്‌കാരം ഇന്ന് വൈകീട്ട് നാലിന് മാങ്കാവ് ശ്മശാനത്തില്‍.
    
</TEXT>
</DOC>