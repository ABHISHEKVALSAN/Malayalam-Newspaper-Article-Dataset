<DOC>
<DOCNO>114050396562.utf8</DOCNO>
<TEXT>


           മാറാട്‌: അന്വേഷണസംഘത്തലവനെ മാറ്റിയത്‌ കേസന്വേഷണത്തിന്റെ നിര്‍ണായക ഘട്ടത്തില്‍    

Saturday 3 May 2014 10:28 pm IST

കോഴിക്കോട്‌: മാറാട്‌ കൂട്ടക്കൊലയ്ക്കു പിന്നിലെ ഗൂഢാലോചനയെക്കുറിച്ച്‌ അന്വേഷിക്കുന്ന അന്വേഷണസംഘത്തലവനെ മാറ്റിയത്‌ അന്വേഷണത്തിന്റെ സുപ്രധാനഘട്ടത്തില്‍. മലബാര്‍ മേഖലയിലെ സുപ്രധാനമായ കേസുകളെക്കുറിച്ചുള്ള അന്വേഷണത്തിനിടയിലാണ്‌ ക്രൈംബ്രാഞ്ച്‌ എസ്പി ആയിരുന്ന സി.എം. പ്രദീപ്കുമാറിനെ സ്ഥലംമാറ്റിയത്‌. 2010 ജനുവരിയിലാണ്‌ പകരം തസ്തിക എതാണെന്നു പോലും സൂചിപ്പിക്കാതെ എസ്പിയെ സ്ഥലംമാറ്റിയത്‌. 
മാറാട്‌ കൂട്ടക്കൊലക്കേസിന്‌ പിന്നിലെ ഗൂഢാലോചന അന്വേഷണത്തിന്റെ ഭാഗമായി 80 ഓളം പേരില്‍ നിന്ന്‌ അതിനകം സംഘം തെളിവുകള്‍ ശേഖരിച്ചുകഴിഞ്ഞിരുന്നു. മുസ്ലിം ലീഗ്‌ സംസ്ഥാന സെക്രട്ടറി എം.സി. മായിന്‍ ഹാജി, പി.പി. മൊയ്തീന്‍ കോയ എന്നിവരെ പ്രതിചേര്‍ത്തു കൊണ്ടാണ്‌ പ്രത്യേകസംഘം അന്വേഷണം ആരംഭിച്ചത്‌. ബേപ്പൂരുമായി ബന്ധപ്പെട്ട ചില സാമ്പത്തിക പദ്ധതികളുടെ വിവരങ്ങള്‍ ശേഖരിക്കുകയും കോണ്‍ഗ്രസിന്റെയും മുസ്ലിം ലീഗിന്റെയും സുപ്രധാന നേതാക്കളെ ചോദ്യംചെയ്തതോടെയുമാണ്‌ അന്വേഷണസംഘത്തലവനെ സ്ഥലം മാറ്റാന്‍ ഉമ്മന്‍ചാണ്ടി സര്‍ക്കാര്‍ പൊടുന്നനെ നടപടിയെടുത്തത്‌.
നാദാപുരത്തെ നരിക്കാട്ടേരിയില്‍ വന്‍ കലാപത്തിനുള്ള ഒരുക്കത്തത്തിന്നിടയില്‍ ബോംബു നിര്‍മ്മാണത്തിനിടെ അഞ്ചു യുവാക്കള്‍ കൊല്ലപ്പെട്ടകേസും ഇതേ അന്വേഷസംഘത്തിന്‌ കീഴിലായിരുന്നു. നരിക്കാട്ടേരിയിലെ അണിയേരിക്കുന്നില്‍ അഞ്ച്‌ മുസ്ലിം യുവാക്കള്‍ കൊല്ലപ്പെട്ടത്‌ പ്രദേശത്ത്‌ വന്‍കലാപം അഴിച്ചുവിടുന്നതിനുള്ള ആസൂത്രണത്തിനിടയായിരുന്നു. കലാപം ആസൂത്രണം ചെയ്തത്‌ വിദേശത്താണെന്ന കണ്ടെത്തലോടെ ഇതിന്‌ പിന്നില്‍ പ്രവര്‍ത്തിച്ച ശക്തികളുടെ സമ്മര്‍ദ്ദഫലമായി ഈ കേസന്വേഷണവും അട്ടിമറിക്കപ്പെട്ടു. 
അന്വേഷണസംഘത്തലവനെ കൂടാതെ കേസന്വേഷിച്ചിരുന്ന ക്രൈംബ്രാഞ്ച്‌ സി.ഐ. ധനഞ്ജയ്‌ ബാബുവിനെ പയ്യന്നൂരിലേക്ക്‌ സ്ഥലം മാറ്റുകയുംചെയ്തു. കേസിന്റെ കുറ്റപത്രം ഇതുവരെ സമര്‍പ്പിക്കപ്പെട്ടിട്ടില്ല. ഈ കേസിന്റെ അന്വേഷണവും ഏതാണ്ട്‌ മരവിച്ച മട്ടിലാണ്‌.
മലബാര്‍ മേഖലയിലെ രണ്ട്‌ സുപ്രധാന കേസുകള്‍ക്ക്‌ പിന്നിലെ തീവ്രവാദ ബന്ധം, അന്താരാഷ്ട്രബന്ധം, സാമ്പത്തിക സ്രോതസ്‌, എന്നിവയെക്കുറിച്ചുള്ള അന്വേഷണം സുപ്രധാന വഴിത്തിരിവിലെത്തിയപ്പോഴാണ്‌ കേസന്വേഷണം അട്ടിമറിക്കുന്നതിന്റെ ഭാഗമായി അന്വേഷണസംഘത്തെ ഉടനടിസ്ഥലം മാറ്റിയതെന്ന്‌ ജന്മഭൂമി 2010 ജനുവരി 10 ന്‌ റിപ്പോര്‍ട്ട്‌ ചെയ്തിരുന്നു. 
ഭരണകക്ഷിയുടെ രാഷ്ട്രീയതാത്പര്യങ്ങള്‍ സംരക്ഷിക്കുന്നതിന്‌ പകരം സത്യസന്ധമായി അന്വേഷണം നടത്തിയ പോലീസ്‌ ഉദ്യോഗസ്ഥര്‍ക്കെതിരെ പ്രതികാര നടപടി എടുക്കുകയാണ്‌ പിന്നീട്‌ സര്‍ക്കാര്‍ ചെയ്തത്‌.
എം.ബാലകൃഷ്ണന്‍

</TEXT>
</DOC>