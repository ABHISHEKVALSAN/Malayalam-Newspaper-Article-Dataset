<DOC>
<DOCNO>114092182370.utf8</DOCNO>
<TEXT>


           പുണ്യവും പാപവും നേര്‍ക്കുനേര്‍ കാണുമ്പോള്‍    

Sunday 21 September 2014 10:12 am IST

        പൊതു തെരഞ്ഞെടുപ്പ്‌-2014?അടുത്തിരിക്കുന്ന ഈ ഘട്ടത്തില്‍ ബിജെപിക്ക്‌ അനുകൂലമായി പാര്‍ട്ടികളുടെ ഏകീകരണം തുടരുന്നു. ഡാര്‍ജിലിംഗിലും ചില വടക്കന്‍ ബംഗാള്‍ മണ്ഡലങ്ങളിലും ബിജെപിയെ പിന്താങ്ങാന്‍ ഗൂര്‍ഖ ജന്‍മുക്തി മുന്നണി തീരുമാനിച്ചിട്ടുണ്ട്‌. ബംഗാളില്‍ ഏതാനും സീറ്റുകള്‍ പാര്‍ട്ടി നേടുമെന്നകാര്യം ഉറപ്പായിരിക്കുകയാണ്‌. അതോടൊപ്പം അസം ഗണപരിഷത്തിന്റെ മുന്‍ അദ്ധ്യക്ഷന്‍ ചന്ദര്‍ മോഹന്‍ പട്‌വാരി നയിക്കുന്ന പാര്‍ട്ടിയുടെ ഒരു പ്രബലവിഭാഗം ബിജെപിയില്‍ ലയിക്കാന്‍ തീരുമാനമെടുത്തിട്ടുണ്ട്‌. അസമിലെ പല ലോക്സഭാ സീറ്റുകളിലേക്കും ശക്തമായ മത്സരം കാഴ്ചവയ്ക്കാന്‍ ബിജെപിക്കാകുമെന്ന്‌ നേരത്തെതന്നെ കണക്കുകൂട്ടിയിരുന്നു. എജിപിയുടെ മുതിര്‍ന്ന നേതാക്കള്‍ ബിജെപിയില്‍ ചേര്‍ന്നതോടെ പാര്‍ട്ടി കൂടുതല്‍ കരുത്താര്‍ജ്ജിച്ചുകൊണ്ട്‌ അസമിലെ ഏക കോണ്‍ഗ്രസ്‌?വിരുദ്ധ പാര്‍ട്ടിയായി മാറി.
പല സംസ്ഥാനങ്ങളിലും സ്വന്തം പാര്‍ട്ടികള്‍ വിട്ട്‌ ബിജെപിയില്‍ ചേര്‍ന്നു പ്രവര്‍ത്തിക്കാന്‍ പല സമുന്നത വ്യക്തികളും തീരുമാനമെടുത്തതിലൂടെ കൂടുതല്‍ കരുത്താര്‍ജ്ജിച്ചതിനു പുറമേ തെക്കന്‍ സംസ്ഥാനങ്ങളായ കര്‍ണ്ണാടക, ആന്ധ്രാ പ്രദേശ്‌, തമിഴ്‌നാട്‌ എന്നിവിടങ്ങളില്‍ നിലവിലുള്ള സ്ഥിതി മെച്ചപ്പെടുത്തി മുന്നേറാന്‍ ബിജെപിക്കും എന്‍ഡിഎയ്ക്കും അടുത്ത ഏതാനും ദിവസങ്ങള്‍ നിര്‍ണ്ണായകമാണ്‌. ബിജെപി പരമ്പരാഗതമായി വലിയ രാഷ്ട്രീയശക്തി അല്ലാതിരുന്ന രാജ്യത്തെ കിഴക്കും തെക്കും ഭാഗങ്ങളില്‍ പാര്‍ട്ടിയുടെ ശക്തമായ സാന്നിദ്ധ്യം അറിയിക്കാന്‍ ഈ സംഭവവികാസങ്ങള്‍ തീര്‍ച്ചയായും സഹായകമാകും.
ഇതിനിടെ ബിജെപിക്ക്‌ അനുകൂലമായി ഭവിച്ച സാഹചര്യത്തിനു സമാന്തരമായി കോണ്‍ഗ്രസിലും എഎപിയിലുമുണ്ടായ ചില കാര്യങ്ങള്‍ ഇവിടെ പറയേണ്ടതുണ്ട്‌. മദ്ധ്യപ്രദേശിലെ ഭിണ്ട്‌ മണ്ഡലത്തില്‍ നിന്ന്‌ മത്സരിക്കുമെന്ന്‌ കോണ്‍ഗ്രസ്‌ പ്രഖ്യാപിച്ച പിന്‍മാറിയെന്നു മാത്രമല്ല ബിജെപിയില്‍ ചേരുകയും ചെയ്തു.
ചണ്ഡീഗഢ്‌ തങ്ങള്‍ക്ക്‌ കാര്യമായ സ്വാധീനമുള്ള ഒരു പ്രദേശമാണെന്നാണ്‌ ആയിരുന്നു ആം ആദ്മി പാര്‍ട്ടിയുടെ അവകാശവാദം. എന്നാല്‍, പാര്‍ട്ടിപ്രവര്‍ത്തകര്‍ ചിന്താക്കുഴപ്പത്തിലായതിനാലും സംഘടനയുടെ പിന്തുണ പരിമിതമായതിനാലും ആ മണ്ഡലത്തിലെ എഎപി സ്ഥാനാര്‍ത്ഥിയും മത്സര രംഗത്തുനിന്ന്‌ പിന്‍മാറിയിരിക്കുകയാണ്‌. ശക്തരായ തെരഞ്ഞെടുപ്പു വിജയി എന്ന നിലയില്‍ ഒരു പാര്‍ട്ടിക്ക്‌ ചുറ്റും മഹാഭൂരിപക്ഷം ജനങ്ങളും കൂട്ടംകൂടി നില്‍ക്കുന്നു. തെരഞ്ഞെടുപ്പില്‍ പരാജയം ഉറപ്പായ കക്ഷിയോടൊപ്പം ആളുകള്‍ കുറവായിരിക്കും. എന്നാല്‍, സ്ഥാനര്‍ത്ഥത്വം പരസ്യമായി പ്രഖ്യാപിച്ചശേഷം മത്സര രംഗത്തുനിന്നു പിന്മാറുന്നത്‌അഭൂതപൂര്‍വ്വമാണ്‌. വിജയ സാദ്ധ്യത തീരെ ഇല്ലെന്ന്‌ സ്ഥാനാര്‍ത്ഥികള്‍ തന്നെ മനസിലാക്കുമ്പോഴാണല്ലോ ഇങ്ങനെ സംഭവിക്കുന്നത്‌.
എഎപിയുടെ 'മാധ്യമ മധുവിധു' ഏതാണ്ട്‌ അവസാനിച്ച മട്ടാണ്‌. ആ പാര്‍ട്ടിയുടെ പ്രവര്‍ത്തനങ്ങള്‍ വ്യാപകമായി റിപ്പോര്‍ട്ട്‌ ചെയ്യുമ്പോഴും മറ്റേതൊരു രാഷ്ട്രീയ പാര്‍ട്ടിയെയും പോലെ എഎപിയുടെ പ്രവര്‍ത്തനങ്ങളും മാധ്യമ വിചാരണയ്ക്ക്‌ വിധേയമാക്കുന്നുണ്ട്‌. അതിരറ്റ മാധ്യമപ്രചാരണത്തിലൂടെ ബിജെപിയുടെ 'ടെലിവിഷന്‍ എതിരാളി'?എഎപിയാണെന്നു മുദ്രകുത്തപ്പെട്ടുവെങ്കിലും പാര്‍ട്ടിയുടെ തെരഞ്ഞെടുപ്പ്‌ ഗോദയിലെ എതിരാളി ഇപ്പോഴും കോണ്‍ഗ്രസ്‌ തന്നെയാണ്‌. ഒരു രസകരമായ ദൃശ്യം ഇപ്പോള്‍ യു ട്യൂബില്‍ പ്രചാരത്തിലുണ്ട്‌. ഒരു പ്രധാനപ്പെട്ട വാര്‍ത്താചാനലുമായുള്ള കൂടിക്കാഴ്ചയുടെ ചിത്രീകരണശേഷം എഎപി അദ്ധ്യക്ഷന്‍ ചാനലിന്റെ അവതാരകനുമായി രഹസ്യസംഭാഷണം നടത്തുന്നതാണ്‌ ആ ദൃശ്യം. കൂടിക്കാഴ്ചയുടെ ഏതെല്ലാം ഭാഗങ്ങള്‍ക്കാണ്‌ ഊന്നല്‍ നല്‍കേണ്ടതെന്നും മദ്ധ്യവര്‍ഗ്ഗത്തിന്റെ പിന്തുണ നഷ്ടപ്പെട്ടുപോകാതെ അത്‌ സംപ്രേഷണത്തിനായി എങ്ങനെ ചിട്ടപ്പെടുത്തണമെന്നുമുള്ള തന്ത്രങ്ങള്‍ മെനയാനായിരുന്നു ആ സംഭാഷണം. ഏതെങ്കിലും മാധ്യമ സ്ഥാപനത്തില്‍ നിന്നോ അവതാരകരില്‍ നിന്നോ ഇത്തരം ഒരു ആനുകൂല്യം അനുഭവിക്കാന്‍ ഞങ്ങള്‍ക്ക്‌ ഇതുവരെ ഭാഗ്യം ഉണ്ടായിട്ടില്ല. അവതാരകരുമായി ഒത്തുചേര്‍ന്ന്‌ അനുകൂല സാഹചര്യത്തില്‍ കൂടിക്കാഴ്ച സംപ്രേഷണം ചെയ്ത്‌ അതിലൂടെ നല്ല പ്രതിച്ഛായ നേടുന്നത്‌ എഎഎപിയുടെ തന്ത്രമാണ്‌. ഇതെല്ലാം കാണിക്കുന്നത്‌ ആ പാര്‍ട്ടിയും നേതാവും എന്തല്ലെയോ അതൊക്കെ അഭിനയിക്കുകയാണെന്നാണ്‌. അയഥാര്‍ത്ഥമായ പ്രതിച്ഛായ ഊതിപ്പെരുപ്പിക്കുകയാണ്‌ അവര്‍ ചെയ്യുന്നത്‌. യാഥാര്‍ത്ഥ്യവും പെരുപ്പിച്ചു കാട്ടലും തമ്മില്‍ ഏറെ പൊരുത്തക്കേടുണ്ട്‌. പുണ്യവും പാപവും ഒന്നിക്കുമ്പോള്‍ അവിടെ ഗൂഢാലോചന പ്രതീക്ഷിക്കരുത്‌.
    
</TEXT>
</DOC>