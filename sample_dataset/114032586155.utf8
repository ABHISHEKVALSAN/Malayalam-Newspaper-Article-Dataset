<DOC>
<DOCNO>114032586155.utf8</DOCNO>
<TEXT>


           ബെന്നറ്റിന്റെ അഴിമതിക്കേസ്‌ റദ്ദാക്കാനാവില്ലെന്ന്‌ ഹൈക്കോടതി     

Tuesday 25 March 2014 9:02 pm IST

കൊച്ചി: അഴിമതിക്കേസിലെ എഫ്‌ഐആര്‍ റദ്ദാക്കണമെന്നാവശ്യപ്പെട്ട്‌ തിരുവനന്തപുരത്തെ എല്‍ഡിഎഫ്‌ സ്ഥാനാര്‍ത്ഥി ഡോ. ബെന്നറ്റ്‌ എബ്രഹാം സമര്‍പ്പിച്ച ഹര്‍ജി ഹൈക്കോടതി തള്ളി. എന്നാല്‍ എഫ്‌ഐആറും തുടര്‍നടപടിയും മൂന്ന്‌ മാസത്തേക്ക്‌ ഹൈക്കോടതി സ്റ്റേ ചെയ്തിട്ടുണ്ട്‌.
2001-2004 ല്‍ ബെന്നറ്റ്‌ കാരക്കോണം മെഡി. കോളേജ്‌ ഡയറക്ടര്‍ ആയിരിക്കെ മെഡിക്കല്‍ കോളേജിന്‌ വസ്തുവാങ്ങിയതും മറ്റ്‌ ആശുപത്രികള്‍ക്ക്‌ ധനസഹായം നല്‍കിയതുമായി ബന്ധപ്പെട്ട്‌ അഴിമതിയുണ്ടെന്ന്‌ ആരോപിച്ചുള്ള ഹര്‍ജിയിലാണ്‌ കേസന്വേഷണം നടക്കുന്നത്‌. 32.11 ലക്ഷം രൂപയുടെ ഇടപാടിന്റെ സ്ഥാനത്ത്‌ 1.287 കോടിരൂപയെന്നാണ്‌ കണക്കില്‍. നെല്ലിക്കാക്കുഴി ആശുപത്രിക്ക്‌ 40,000 രൂപ കൊടുത്തതായും ഉറിയാക്കോട്‌ ആശുപത്രിക്ക്‌ 10000 രൂപ കൊടുത്തതായും കണക്കിലുണ്ടെങ്കിലും ഈ ആശുപത്രികള്‍ തുക കൈപ്പറ്റിയതായി റിക്കാര്‍ഡില്ല. 17 ഇടപാടുകളില്‍ പ്രമാണത്തിലെ ഒപ്പും രസീതില്‍ പണം കൈപ്പറ്റിയ ആളിന്റെ ഒപ്പും തമ്മില്‍ വ്യത്യാസമുണ്ടെന്ന്‌ ഓഡിറ്റ്‌ റിപ്പോര്‍ട്ടിലുണ്ട്‌. മെഡിക്കല്‍കോളേജ്‌ പ്രസിഡന്റായിരുന്ന ബിഷപ്പ്‌ ഡോ. ജെ. ഡബ്ലിയു. ബ്ലാസ്റ്റണ്‍ ഒന്നാംപ്രതിയും സെക്രട്ടറി ഡി. ലോറന്‍സ്‌ രണ്ടാം പ്രതിയായും ബെന്നറ്റ്‌ എബ്രഹാം മൂന്നാം പ്രതിയായും 18 പേരെ പ്രതി ചേര്‍ത്ത്‌ മ്യൂസിയം പോലീസ്‌ എഫ്‌ഐആര്‍ തയ്യാറാക്കി.
ഈ എഫ്‌ഐആര്‍ 2007 ആഗസ്റ്റില്‍ തിരുവനന്തപുരം ചീഫ്‌ ജുഡീഷ്യല്‍ മജിസ്ട്രേറ്റ്‌ കോടതിയില്‍ സമര്‍പ്പിച്ചു. ആഭ്യന്തര മന്ത്രി കോടിയേരി ബാലകൃഷ്ണന്റെ കാലത്തായിരുന്നു ഇത്‌. എഫ്‌ഐ ആര്‍ സമര്‍പ്പിച്ചെങ്കിലും അന്വേഷണം വഴി മുട്ടി. തുടര്‍ന്ന്‌ പരാതിക്കാരന്‍ ക്ലമന്റ്‌ ആഭ്യന്തരമന്ത്രിക്ക്‌ പരാതി നല്‍കി. തുടര്‍ന്ന്‌ അന്വേഷണം ക്രൈം ഡിറ്റാച്ച്മെന്റിന്‌ കൈമാറി. ക്രൈം ഡിറ്റാച്ച്മെന്റിന്റെ അന്വേഷണവും വഴിമുട്ടിയപ്പോഴാണ്‌ അന്വേഷണം ക്രൈംബ്രാഞ്ചിന്‌ കൈമാറിയത്‌.
    
</TEXT>
</DOC>