<DOC>
<DOCNO>114010966881.utf8</DOCNO>
<TEXT>


           സരിതയ്ക്ക് ജയിലില്‍ ബ്യൂട്ടീഷ്യനുണ്ടോയെന്ന് ഹൈക്കോടതി    

Thursday 9 January 2014 4:13 pm IST

കൊച്ചി: സോളാര്‍ തട്ടിപ്പുകേസിലെ മുഖ്യപ്രതി സരിതയ്ക്ക് അണിഞ്ഞൊരുങ്ങാന്‍ ജയിലില്‍ സര്‍ക്കാര്‍ ബ്യൂട്ടീഷ്യനെ ഏര്‍പ്പെടുത്തിയിട്ടുണ്ടോയെന്ന് ഹൈക്കോടതി. സരിതയ്ക്ക് ജയിലില്‍ ഇത്രയേറെ സൌകര്യങ്ങള്‍ എന്തിനെന്നും ഹൈക്കോടതി ചോദിച്ചു.

സലിംരാജിന്റെ കളമശേരി ഭൂമി തട്ടിപ്പ് കേസ് പരിഗണിക്കുമ്പോഴാണ് സരിതയ്ക്ക് ജയിലില്‍ ലഭിക്കുന്ന സൗകര്യങ്ങളെക്കുറിച്ച് ജസ്റ്റിസ് ഹാറൂണ്‍ അല്‍ റഷീദ് സംശയങ്ങള്‍ ഉന്നയിച്ചത്. സരിതയ്ക്ക് ദിവസവും പുതിയ സാരികള്‍ എവിടെനിന്നാണ് കിട്ടുന്നതെന്ന് കോടതി ചോദിച്ചു. കഴിഞ്ഞ ദിവസം എറണാകുളത്ത് കോടതിയില്‍ ഹാജരാക്കിയ ശേഷം സരിതയെ പുതുപ്പള്ളി വഴി കൊണ്ടുപോയത് എന്തിനാണെന്നും ജയിലിലുള്ളവര്‍ക്ക് എന്തിനാണ് ഇത്രയും സൗകര്യങ്ങള്‍ ചെയ്തു കൊടുക്കുന്നതെന്നും കോടതി ചോദിച്ചു. 

ഭരണ നേതൃത്വവും കുറ്റവാളികളും തമ്മില്‍ ഏതെങ്കിലും തരത്തിലുളള അവിശുദ്ധബന്ധമുണ്ടോയെന്നും കോടതി സംശയം പ്രകടിപ്പിച്ചു. സരിതയെ എറണാകുളത്തെ കോടതിയില്‍ ഹാജരാക്കിയശേഷം പുതുപ്പള്ളി വഴി തിരുവനന്തപുരത്തേക്ക് കൊണ്ടുപോയ സംഭവം വലിയ വിവാദമായിരുന്നു. അതേസമയം ഗതാഗതക്കുരുക്ക് കാരണമാണ് യാത്ര പുതുപ്പള്ളി വഴിയാക്കിയതെന്നാണ് ആഭ്യന്തരമന്ത്രി രമേശ് ചെന്നിത്തല വിശദീകരിച്ചത്. 

തന്നെ രക്ഷിക്കാമെന്നേറ്റ ഉന്നത യുഡിഎഫ് നേതാവിന്‍റെ പേര് വെളിപ്പെടുത്തുമെന്ന് സരിത പറഞ്ഞതിന്‍റെ അടുത്ത ദിവസമായിരുന്നു പുതുപ്പള്ളി വഴിക്കുള്ള യാത്ര. ഇത് ദുരൂഹമാണെന്ന ആരോപണം ശക്തമായ സാഹചര്യത്തിലാണ് ഹൈക്കോടതിയുടെ പരാമര്‍ശമുണ്ടായിരിക്കുന്നത്.
    
</TEXT>
</DOC>