<DOC>
<DOCNO>114070913299.utf8</DOCNO>
<TEXT>


           സ്‌കൂളുകളില്‍ യോഗ നിര്‍ബന്ധമാക്കണം: സുപ്രീം കോടതി    

Wednesday 9 July 2014 1:28 pm IST

ന്യൂദല്‍ഹി: സ്‌കൂളുകളില്‍ യോഗ നിര്‍ബന്ധമാക്കണെമെന്ന ഹര്‍ജിയില്‍ വാദം കേള്‍ക്കാന്‍ സുപ്രീം കോടതി അനുവാദം നല്‍കി. കൂടാതെ എല്ലാ സംസ്ഥാനങ്ങളിലേയും സര്‍ക്കാര്‍ സ്‌കൂളുകളില്‍ സിബിഎസ്ഇ, ഐസിഎസ്ഇ സ്‌ക്കൂളുകളിലും യോഗ പരിശീലനം ഉള്‍പ്പെടുത്തുമെന്ന് കോടതി വ്യക്തമാക്കി.

നാല് ആഴ്ച്ചയ്ക്കുള്ളില്‍ ഇതു സംബന്ധിച്ച നടപടികള്‍ നടപ്പാക്കുമെന്ന് ജസ്റ്റീസ് എച്ച് എല്‍ ദത്തു അദ്ധ്യക്ഷനായ ബഞ്ച് ഹര്‍ജിക്കാരായ അഭിഭാഷകന്‍ ജെസി സേത്തിനോടും പദ്മഭൂഷണ്‍ ജേതാവ് ജിഎല്‍ ടാന്‍ഡനോടുമായി വ്യക്തമാക്കി.

ഒന്നാം ക്ലാസ് മുതല്‍ എട്ടാം ക്ലാസു വരെയുള്ള പഠനവിഭാഗങ്ങളില്‍ യോഗയും ഉള്‍പ്പെടുത്തതിനുള്ള മാര്‍ഗനിര്‍ദ്ദേശങ്ങളും ഹര്‍ജിക്കാര്‍ ആവശ്യപ്പെട്ടിരുന്നു.

നേരത്തെ ദല്‍ഹി ഹൈക്കോടതി സ്‌കൂളുകളില്‍ യോഗ നടപ്പാക്കുന്നതില്‍ വിസമ്മതം പ്രകടിപ്പിച്ചതിനെ തുടര്‍ന്നാണ് ഹര്‍ജിക്കാര്‍ സുപ്രീംകോടതിയെ സമീപിച്ചത്.

മതപരമായിട്ടല്ല മറിച്ച് കുട്ടികളിലെ മാനസികവും ശാരീരികവുമായ വ്യായാമത്തിനാണ് സ്‌കൂളുകളില്‍ യോഗ നടപ്പാന്‍ ആവശ്യപ്പെടുന്നതെന്നും ഹര്‍ജിക്കാര്‍ വ്യക്തമാക്കി.
    
</TEXT>
</DOC>