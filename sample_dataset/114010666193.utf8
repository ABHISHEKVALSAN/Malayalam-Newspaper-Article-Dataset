<DOC>
<DOCNO>114010666193.utf8</DOCNO>
<TEXT>


           വിമാനങ്ങള്‍ റദ്ദാക്കുന്നു: ട്രെയിന്‍ ഗതാഗതവും താറുമാറായി    

Monday 6 January 2014 9:38 pm IST

ന്യൂദല്‍ഹി: രാജ്യതലസ്ഥാനത്ത്‌ അതിശൈത്യം തുടരുന്നു. മൂടല്‍മഞ്ഞ്‌ കനത്തതോടെ വിമാനസര്‍വ്വീസുകളും ട്രെയിന്‍ ഗതാഗതവും താറുമാറായി. രാത്രികാല റോഡു ഗതാഗതവും ഭാഗികമായി തടസ്സപ്പെട്ടിരിക്കുകയാണ്‌. 
ഇന്ദിരാഗാന്ധി അന്താരാഷ്ട്ര വിമാനത്താവളത്തില്‍ നിന്നും പുറപ്പെടേണ്ട 90 വിമാനങ്ങള്‍ ഇന്നലെ മാത്രം റദ്ദാക്കി. പെയിലറ്റിന്റെ ദൂരക്കാഴ്ച 50 മീറ്ററിലും താഴ്‌ന്നതോടെയാണ്‌ വിമാനങ്ങള്‍ കൂട്ടത്തോടെ റദ്ദാക്കിയിരിക്കുന്നത്‌. ദല്‍ഹിയില്‍ നിന്നുള്ള വിമാനങ്ങള്‍ക്ക്‌ പുറമേ ദല്‍ഹിയില്‍ ഇറങ്ങേണ്ട 188 വിമാനങ്ങള്‍ മറ്റ്‌ വിമാനത്താവളങ്ങളിലാണ്‌ ഇറങ്ങിയത്‌. ദുബായില്‍ നിന്നും വന്ന ദല്‍ഹി വിമാനം അഹമ്മദാബാദിലാണ്‌ ഇറക്കിയത്‌. ഉത്തരേന്ത്യയിലെ എല്ലാ വിമാനത്താവളങ്ങളിലും ഒരേ അവസ്ഥയായതിനാല്‍ താരതമ്യേന തണുപ്പു കുറഞ്ഞ നഗരങ്ങളിലേക്ക്‌ ആളുകളെ ഇറക്കുകയാണ്‌. 
വടക്കന്‍ റെയില്‍വേയില്‍ ഇന്നലെ മാത്രം 44 ട്രെയിനുകള്‍ വൈകിയാണ്‌ സര്‍വ്വീസ്‌ നടത്തിയത്‌. 5 ട്രെയിനുകള്‍ റദ്ദാക്കുകയും ചെയ്തു. ദല്‍ഹിയുടെ സമീപ നഗരങ്ങളായ നോയിഡ,ഗാസിയാബാദ്‌, ഗുഡ്ഗാവ്‌ തുടങ്ങിയിടങ്ങളില്‍ നിന്നുള്ള റോഡു ഗതാഗതവും താറുമാറായി. ദല്‍ഹിയില്‍ പകല്‍ താപനില 15 ഡിഗ്രിയിലും രാത്രി താപനില 5 ഡിഗ്രിയിലുമാണ്‌ ശരാശരി. 
    
</TEXT>
</DOC>