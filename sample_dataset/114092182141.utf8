<DOC>
<DOCNO>114092182141.utf8</DOCNO>
<TEXT>


           ആംആദ്മി പേരും ഗാന്ധിയുടെ തൊപ്പിയും: ഇലക്ഷന്‍ കമ്മീഷന്‌ പരാതി    

Sunday 21 September 2014 10:13 am IST

കൊച്ചി: കെജ്‌രിവാള്‍ നയിക്കുന്ന രാഷ്ട്രീയ പാര്‍ട്ടിക്ക്‌ ആം ആദ്മി എന്ന്‌ പേരിട്ടിരിക്കുന്നത്‌ 1950 ലെ ദേശീയ ചിഹ്നങ്ങളുടേയും നാമങ്ങളുടേയും ദുരുപയോഗം തടയുന്നത്‌ സംബന്ധിച്ച നിയമത്തിന്റെ വ്യവസ്ഥകളുടെ ലംഘനമാണെന്നും പ്രസ്തുത പദത്തിന്റെ ദുരുപയോഗം തടയണമെന്നും ആവശ്യപ്പെട്ട്‌ സി.എം.സ്റ്റീഫന്‍ ഫൗണ്ടേഷന്‍ കേന്ദ്ര ഇലക്ഷന്‍ പരാതി നല്‍കി.
കേന്ദ്രസര്‍ക്കാരിന്റെ ഫ്ലാഗ്ഷിപ്പ്‌ പരിപാടിയായ ആധാര്‍ കാര്‍ഡിന്റെ പ്രചാരണത്തിനായി സര്‍ക്കാര്‍ പുറപ്പെടുവിച്ച മുദ്രാവാക്യമായിരുന്നു ആധാര്‍ ആം ആദ്മിക അധികാര്‍. ഈ വാക്യത്തിലെ ആം ആദ്മി എന്ന രണ്ടുപദങ്ങള്‍ അടര്‍ത്തിയെടുത്ത്‌ ദുരുപയോഗിച്ചാണ്‌ കെജ്‌രിവാള്‍ തന്റെ രാഷ്ട്രീയപാര്‍ട്ടിക്ക്‌ ആം ആദ്മി പാര്‍ട്ടി എന്ന്‌ നാമകരണം ചെയ്തിരിക്കുന്നത്‌. 1950 ലെ ദേശീയ ചിഹ്നങ്ങളുടെ ദുരുപയോഗം തടയുന്ന നിയമത്തിന്റെ ഷെഡ്യൂള്‍ ഐറ്റം നമ്പര്‍: 3 ഉം 7 ഉം പ്രകാരമുള്ള ചട്ടങ്ങളുടെ ലംഘനമാണ്‌ ഇതിലൂടെ ഇവര്‍ നടത്തിയിട്ടുള്ളത്‌ എന്ന്‌ ഫൗണ്ടേഷന്‍ ആരോപിക്കുന്നു.
ഗാന്ധിത്തൊപ്പിക്ക്‌ സമാനമായ തൊപ്പി തന്നെ കെജ്‌രിവാള്‍ പാര്‍ട്ടിയംഗങ്ങള്‍ ധരിക്കുന്നതും ഗാന്ധി ചിഹ്നങ്ങളുടെ ദുരുപയോഗം തടയുന്ന ചട്ടങ്ങളുടെ ലംഘനമാണെന്നും ഫൗണ്ടേഷന്‍ വാദിക്കുന്നു. കോണ്‍ഗ്രസ്‌ സോഷ്യലിസ്റ്റ്‌ പാര്‍ട്ടി രൂപീകരിച്ചപ്പോള്‍ അവര്‍ ഗാന്ധിത്തൊപ്പി ഉപയോഗിച്ചെങ്കിലും എതിര്‍പ്പു വന്നപ്പോള്‍ തൊപ്പിയുടെ നിറം ചുവപ്പാക്കി മാറ്റിയിട്ടുണ്ട്‌. ഈ മര്യാദ പോലും കാണിക്കാതെ വെള്ളത്തൊപ്പിയില്‍ ആം ആദ്മി എന്നെഴുതിയാണ്‌ ആം ആദ്മി പാര്‍ട്ടി ഉപയോഗിക്കുന്നത്‌.
ഇത്‌ സംബന്ധിച്ചുള്ള വിശദമായ പരാതി ഫൗണ്ടേഷന്‍ പ്രസിഡന്റ്‌ അഡ്വ.എം.രാജശേഖരന്‍ നായര്‍ കേന്ദ്ര ഇലക്ഷന്‍ കമ്മീഷന്‌ നല്‍കിയിട്ടുണ്ട്‌.
    
</TEXT>
</DOC>