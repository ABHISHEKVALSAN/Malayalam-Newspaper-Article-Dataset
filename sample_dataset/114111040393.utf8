<DOC>
<DOCNO>114111040393.utf8</DOCNO>
<TEXT>


           ബാര്‍ കോഴ:  രണ്ട് പേരുടെ കൂടി മൊഴിയെടുത്തു    

Monday 10 November 2014 11:47 pm IST

        തിരുവനന്തപുരം: ബാര്‍ കോഴയാരോപണം സംബന്ധിച്ച അന്വേഷണത്തിന്റെ ഭാഗമായി രണ്ട് ബാറുടമകളില്‍ നിന്നുകൂടി വിജിലന്‍സ് മൊഴിയെടുത്തു. കോട്ടയത്തെ അബ്കാരികളായ തങ്കച്ചന്‍, ഷാജു എന്നിവരില്‍ നിന്നാണ് അന്വേഷണസംഘം മൊഴിയെടുത്തത്.

പട്ടത്തെ വിജിലന്‍സ് സതേണ്‍ റെയിഞ്ച് ഓഫീസില്‍ ഇന്നലെ ഉച്ചയോടെ ഇരുവരെയും വിളിച്ചുവരുത്തിയശേഷം വിജിലന്‍സ് എസ്.പി. രാജ്‌മോഹനും ഡിവൈഎസ്പി സുരേഷ്‌കുമാറും ചേര്‍ന്നു മൊഴി രേഖപ്പെടുത്തുകയായിരുന്നു.

ബാറുടമകളുടെ അസോസിയേഷന്‍ ട്രഷറര്‍ എന്ന നിലയിലാണ് തങ്കച്ചനോട് ഹാജരാകാന്‍ വിജിലന്‍സ് ആവശ്യപ്പെട്ടത്. കോഴപ്പണം അംഗങ്ങളില്‍ നിന്ന് പിരിച്ചെടുത്തത് തങ്കച്ചനാണെന്ന് ബിജു രമേശ് മൊഴി നല്‍കിയിരുന്നു. ബിജുവിന്റെ ഡ്രൈവറില്‍ നിന്നും മാനേജരില്‍ നിന്നും വിജിലന്‍സ് കഴിഞ്ഞദിവസം മൊഴിയെടുത്തിരുന്നു.
ഇതിനിടെ ബാര്‍ കേസില്‍ ഉടന്‍ അപ്പീല്‍ നല്‍കുമെന്ന് എക്‌സൈസ് മന്ത്രി കെ. ബാബു കൊച്ചിയില്‍ പറഞ്ഞു. അപ്പീല്‍ നല്‍കാന്‍ അഡ്വക്കേറ്റ് ജനറലിനെ ചുമതലപ്പെടുത്തിയിട്ടുണ്ട്. അപ്പീലിനുള്ള നടപടിക്രമങ്ങള്‍ പൂര്‍ത്തിയായിവരുകയാണ് ബാര്‍ കോഴയെ സംബന്ധിച്ച് തെളിവുകള്‍ പുറത്തുവന്നശേഷം കൂടുതല്‍ പ്രതികരിക്കുമെന്നും മന്ത്രി ബാബു വ്യക്തമാക്കി.
    
</TEXT>
</DOC>