<DOC>
<DOCNO>114110639002.utf8</DOCNO>
<TEXT>


           ഐഎംഎ സംസ്ഥാന  സമ്മേളനം ഇന്നുമുതല്‍    

Thursday 6 November 2014 10:45 pm IST

        തിരുവനന്തപുരം: ഇന്ത്യന്‍ മെഡിക്കല്‍ അസോസിയേഷന്‍ കേരളയുടെ 57-ാമത് സംസ്ഥാന സമ്മേളനം മെഡിസിന്‍ മില്ലെനിയം’ഇന്നു മുതല്‍ 10 വരെ കോവളം സമുദ്ര ഹോട്ടലില്‍ നടക്കും. ഞായറാഴ്ച രാവിലെ 10ന് നടക്കുന്ന പൊതു സമ്മേളനം ആഭ്യന്തരമന്ത്രി രമേശ് ചെന്നിത്തല ഉദ്ഘാടനം ചെയ്യുമെന്ന് ഐഎംഎ സംസ്ഥാന പ്രസിഡന്റ് ഡോ. എ.വി. ബാബു വാര്‍ത്താ സമ്മേളനത്തില്‍ അറിയിച്ചു.

മന്ത്രി വി.എസ്. ശിവകുമാര്‍ മുഖ്യ അതിഥിയായിരിക്കും. കോണ്‍ഫെഡറേഷന്‍ ഓഫ് മെഡിക്കല്‍ അസോസിയേഷന്‍സ് എഷ്യ ഓഷ്യാനിയ പ്രസിഡന്റ് ഡോ. വിനയ് അഗര്‍വാള്‍ മുഖ്യപ്രഭാഷണം നടത്തും. ചടങ്ങില്‍ മെഡിസിന്‍ മില്ലെനിയം അവാര്‍ഡുകള്‍ മുഖ്യമന്ത്രി ഉമ്മന്‍ചാണ്ടി വിതരണം ചെയ്യും.

കേരളത്തിലെ റോഡ് സുരക്ഷിതത്വം ഉറപ്പാക്കുന്നതിന് മികച്ച പ്രവര്‍ത്തനം കാഴ്ചവെച്ച ഋഷിരാജ് സിംഗിന് ഡോ. മോഹന്‍ കുമാര്‍ അവാര്‍ഡ് നല്‍കി ആദരിക്കും. എംപിമാരായ പി.കെ. ശ്രീമതി, ശശി തരൂര്‍ പങ്കെടുക്കും. ആരോഗ്യമുള്ള പൗരന്റെ അവകാശം ഉയര്‍ത്തിപ്പിടിച്ചുകൊണ്ട് ഐഎംഎ തയ്യാറാക്കിയ സിറ്റിസണ്‍സ് ഹെല്‍ത്ത് ചാര്‍ട്ട് -2014 ഉം ആരോഗ്യ കേരള ഭൂപടവും ചടങ്ങില്‍ പ്രസിദ്ധീകരിക്കും.

വൈദ്യശാസ്ത്ര രംഗത്തെ ന്യൂതന ചികിത്സാ മുറകള്‍ ചര്‍ച്ച ചെയ്യപ്പെടുന്ന 96 വിഷയങ്ങള്‍ സമ്മേളനത്തില്‍ അവതരിപ്പിക്കും. എച്ച്‌ഐവി അണുക്കള്‍ കണ്ടു പിടിക്കുന്നതില്‍ പ്രധാന പങ്കു വഹിച്ച ഡോ. റോബര്‍ട്ട് ഗാലോയടക്കം രാജ്യത്തിനകത്തും പുറത്തുമുള്ള നൂറോളം വിദഗ്ധര്‍ സമ്മേളനത്തില്‍ പങ്കെടുക്കും. വാര്‍ത്താ സമ്മേളനത്തില്‍ ഡോ. എ.വി. ജയകൃഷ്ണന്‍, ഡോ. ശ്രീജിത്ത് എന്‍ കുമാര്‍, ഡോ. എന്‍ സുള്‍ഫി, ഡോ. ടി. സുരേഷ് കുമാര്‍ എന്നിവര്‍ പങ്കെടുത്തു.

 

 
    
</TEXT>
</DOC>