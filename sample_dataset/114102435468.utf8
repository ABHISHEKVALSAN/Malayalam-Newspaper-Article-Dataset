<DOC>
<DOCNO>114102435468.utf8</DOCNO>
<TEXT>


           നിയമസഭാ തെരഞ്ഞെടുപ്പില്‍ ബിജെപി  വന്‍ മുന്നേറ്റം നടത്തും: വെള്ളാപ്പള്ളി    

Friday 24 October 2014 10:37 pm IST

        ചേര്‍ത്തല: അടുത്ത നിയമസഭാ തെരെഞ്ഞെടുപ്പില്‍ ബിജെപി കേരളത്തില്‍ വന്‍ മുന്നേറ്റം നടത്തുമെന്ന് എസ്എന്‍ഡിപി യോഗം ജനറല്‍ സെക്രട്ടറി വെള്ളാപ്പള്ളി നടേശന്‍. കണിച്ചുകുളങ്ങരയില്‍ നടന്ന എസ്എന്‍ഡിപി യോഗം 109-ാമത് വാര്‍ഷിക പൊതുയോഗത്തിന് ശേഷം മാധ്യമ പ്രവര്‍ത്തകരോട് സംസാരിക്കുകയായിരുന്നു അദ്ദേഹം.

ഇടതുവലത് മുന്നണികളില്‍ ആശ്രയം നഷ്ടപ്പെട്ട തിരിച്ചറിവുള്ള ചെറുപ്പക്കാര്‍ ബിജെപിക്ക് ഒപ്പം അണിചേരുകയാണ്. ഇവരെ പിടിച്ച് നിര്‍ത്താന്‍ മുന്നണികള്‍ക്ക് കഴിയില്ല. യുവജനങ്ങളെ മുന്നണികള്‍ തഴയുകയാണ്. ബിജെപിയിലേക്ക് ജനങ്ങള്‍ ഒഴുകും. തിരുവനന്തപുരം ലോക്‌സഭാ മണ്ഡലത്തിലെ അഞ്ച് നിയമസഭാ മണ്ഡലങ്ങളില്‍ ഒ. രാജഗോപാല്‍ മുന്നിട്ട് നിന്നത് ഇതിന് തെളിവാണ്. എസ്എന്‍ഡിപിയില്‍ എല്ലാ രാഷ്ട്രീയ പാര്‍ട്ടിയിലും പ്രവര്‍ത്തിക്കുന്നവരുണ്ട്. അതിനാല്‍ തന്നെ എസ്എന്‍ഡിപിയുടെ വേദിയില്‍ ബിജെപി പ്രവര്‍ത്തകരും എത്തും. ഇതില്‍ ആരോപണം ഉന്നയിക്കുന്നതില്‍ കാര്യമില്ല.

പുന്നപ്ര-വയലാര്‍ സമരം കഴിഞ്ഞിട്ട് 68 വര്‍ഷമായി. ഇപ്പോഴാണ് അന്ന് മരിച്ചവരുടെ കണക്ക് എടുക്കാന്‍ ആലോചിക്കുന്നത്. മരിച്ചവരെ അനുസ്മരിക്കുവാന്‍ 68 കൊല്ലം കാത്തിരിക്കേണ്ടി വന്നു ഇടതുകക്ഷികള്‍ക്ക്. ബുദ്ധി ഉദിക്കുവാന്‍ എപ്പോഴും ഇവര്‍ക്ക് കാലങ്ങള്‍ കഴിയണം.
അടിസ്ഥാനവര്‍ഗത്തെ ഉയര്‍ത്തുവാന്‍ കഴിയാത്തവരാണ് ആദര്‍ശത്തിന്റെ പുണ്യാളന്മാര്‍ ആകാന്‍ ശ്രമിക്കുന്നത്. വലിയമന്തന്‍ ഉണ്ണിമന്തനെ കളിയാക്കുന്നത് പോലെയാണ് ഇപ്പോള്‍ സിപിഎമ്മിന്റെ നയങ്ങള്‍.

ബിജെപി കേന്ദ്രം ഭരിക്കുന്നതിന് എസ്എന്‍ഡിപി ഉത്തരവാദിയല്ല. ഒരു സമുദായത്തിന്റെ മാത്രം പിന്തുണയുള്ള കേരളാ കോണ്‍ഗ്രസിന്റെ നേതാവ് കെ.എം. മാണിയെ ഇടതുപക്ഷ പാര്‍ട്ടിയുടെ യോഗത്തില്‍ പ്രസംഗിക്കാന്‍ വിളിച്ച് ഇവര്‍ തന്നെ ഇവരുടെ കുഴി മാന്തുകയാണ്. കേരളത്തില്‍ നടക്കുന്ന വര്‍ഗീയ ന്യൂനപക്ഷ പ്രീണനങ്ങളെ കുറിച്ച് ഹിന്ദുഐക്യവേദി സംസ്ഥാന അദ്ധ്യക്ഷ ശശികല ടീച്ചര്‍ പത്തുകൊല്ലം മുന്‍പ് പ്രസംഗിച്ചിരുന്നു. ടീച്ചര്‍ വര്‍ഗീയവാദിയല്ലെന്നും വെള്ളാപ്പള്ളി പറഞ്ഞു. എസ്എന്‍ഡിപി യോഗം പ്രസിഡന്റ് ഡോ.എം.എന്‍. സോമന്‍, അരയക്കണ്ടി സന്തോഷ് എന്നിവരും പത്രസമ്മേളനത്തില്‍ പങ്കെടുത്തു.
    
</TEXT>
</DOC>