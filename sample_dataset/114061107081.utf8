<DOC>
<DOCNO>114061107081.utf8</DOCNO>
<TEXT>


           യുപിയില്‍ ബിജെപി നേതാവിനെ വെടിവെച്ചു    

Wednesday 11 June 2014 10:37 pm IST

        ലഖ്നൗ: ഉത്തര്‍പ്രദേശില്‍ ബിജെപി നേതാവിനുനേരെ വീണ്ടും ആക്രമം. പുനിത്‌ സിംഘാളിനെയാണ്‌ മൂന്ന്‌ അജ്ഞാതര്‍ ചേര്‍ന്ന്‌ വെടിവെച്ചത്‌. 
ഗുരുതരമായി പരിക്കേറ്റ സിംഘാള്‍ വിദഗ്ദ്ധ പരിചരണത്തിലാണ്‌. അഞ്ച്‌ ദിവസത്തിനുള്ളില്‍ മൂന്നാമത്തെ ബിജെപി പ്രവര്‍ത്തകനാണ്‌ ആക്രമത്തിന്‌ ഇരയാകുന്നത്‌. മുസാഫിര്‍നഗറിന്‌ സമീപത്ത്‌ ഓം വീറിനെ വെടിവെച്ചുകൊന്നതിന്റെ പിറ്റേന്നാണ്‌ ഈ സംഭവം. 
ഏതാനും ദിവസങ്ങള്‍ക്ക്‌ മുമ്പാണ്‌ ബിജെപി നേതാവായ വിജയ്‌ പണ്ഡിറ്റിനെ അജ്ഞാതര്‍ വെടിവെച്ചു കൊലപ്പെടുത്തിയത്‌. മുസാഫര്‍നഗറില്‍വച്ചാണ്‌ ബൈക്കിലെത്തിയ ഏഴുപേര്‍ ഓം വീറിനെ വധിച്ചത്‌. 
ഓം വീറിന്റെ കൊലയ്ക്ക്‌ പിന്നിലെ പ്രതികളെ 24 മണിക്കൂറിനുള്ളില്‍ അറസ്റ്റ്‌ ചെയ്യണമെന്ന്‌ മുസാഫര്‍നഗറിലെ ബിജെപി അദ്ധ്യക്ഷന്‍ സത്യപാല്‍ സിംഗ്‌ പാല്‍ സര്‍ക്കാറിനോട്‌ ആവശ്യപ്പെട്ടിരുന്നു. 
യുപിയിലെ ക്രമസമാധാന നില താളം തെറ്റുന്ന സാഹചര്യത്തില്‍ അഖിലേഷ്‌ യാദവ്‌ സര്‍ക്കാര്‍ രാജിവെയ്ക്കണമെന്ന ആവശ്യവും ഉയരുന്നുണ്ട്‌.
    
</TEXT>
</DOC>