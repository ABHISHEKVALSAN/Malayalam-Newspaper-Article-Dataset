<DOC>
<DOCNO>114112043490.utf8</DOCNO>
<TEXT>


           കണ്ഠരര് മഹേശ്വരര്‍ക്ക് ആക്രമണത്തില്‍ പരിക്കേറ്റത് ശരിയെന്ന് രാഹുല്‍ ഈശ്വര്‍    

Thursday 20 November 2014 10:43 pm IST

കൊച്ചി: ശബരിമല തന്ത്രി കണ്ഠരര് മഹേശ്വരര്‍ക്ക്  മര്‍ദ്ദനമേറ്റത് ശരിയാണെന്നും എന്നാല്‍, അതുസംബന്ധിച്ച് വരുന്ന മറ്റുവാര്‍ത്തകള്‍ വ്യാജമാണെന്നും കൊച്ചുമകന്‍ രാഹുല്‍ ഈശ്വര്‍.  കണ്ഠരര്   മഹേശ്വരരെ കൂടാതെ   ഭാര്യ ദേവകി അന്തര്‍ജനം, മകള്‍ മല്ലിക നമ്പൂതിരി എന്നിവര്‍ക്കാണ് കൊച്ചുമകന്‍ മഹേഷ് മോഹന്റെ ആക്രണത്തില്‍ പരിക്കേറ്റത്.  സ്വത്തുതര്‍ക്കമല്ല ആക്രണത്തിന് പിന്നിലെന്ന് രാഹുല്‍ ഈശ്വര്‍ വാര്‍ത്താ സമ്മേളനത്തില്‍ പറഞ്ഞു.
കണ്ഠരര് മോഹനര്‍ക്ക് ആക്രണത്തില്‍ പങ്കില്ല. അന്ന് അദ്ദേഹം ബാംഗ്ലൂരിലാണെന്നും ഇതുസംബന്ധിച്ച് വരുന്ന വാര്‍ത്തകള്‍ തെറ്റാണെന്നും രാഹുല്‍ പറഞ്ഞു. പൊലിസ് കേസെടുത്തിട്ടുണ്ടെങ്കിലും പ്രശ്‌നം കുടുംബത്തിനുള്ളില്‍ തന്നെ ചര്‍ച്ചചെയ്തു പരിഹരിക്കാനാണ് ശ്രമിക്കുന്നത്. പ്രശ്‌നപരിഹാരത്തിന് കഴിയാതെ വന്നാല്‍ ശബരിമല തന്ത്രിക്കും കുടുംബത്തിനും സുരക്ഷതേടി നിയമസഹായം തേടുമെന്നും രാഹുല്‍ ഈശ്വര്‍ പറഞ്ഞു.
വൃശ്ചികം ഒന്നായ തിങ്കളാഴ്ച ഉച്ചയോടെയാണ് തന്ത്രി കണ്ഠരര് മഹേശരര്‍ക്ക്  മര്‍ദ്ദനമേറ്റത്. ചെങ്ങന്നൂരിലെ വീട്ടില്‍ മകള്‍ മല്ലിക നമ്പൂതിരി പിതാവിനെ കാണാന്‍ എത്തിയിരുന്നു. ഈ സമയത്ത് അവിടെ എത്തിയ മഹേഷ് മോഹന്‍ സ്വത്ത് കാര്യം പറഞ്ഞു മല്ലികയെയും ദേവകി അന്തര്‍ജനത്തെയും തടയാന്‍ ശ്രമിച്ച കണ്ഠരര് മഹേശ്വരരെയും ആക്രമിക്കുകയായിരുന്നുവെന്നാണ് പോലീസിന് ലഭിച്ച പരാതി.
മഹേഷ് മോഹന്‍ കണ്ഠരര് മോഹനരുടെ പുത്രനാണ്. ഇതിനു മുന്‍പും സ്വത്തിന്റെ പേരില്‍ മഹേഷ് പ്രശ്‌നം സൃഷ്ടിച്ചിട്ടുണ്ടെന്നും അന്നെല്ലാം കുടുംബത്തിനുള്ളില്‍ തന്നെ പറഞ്ഞുതീര്‍ക്കുകയായിരുന്നുവെന്നും രാഹുല്‍ ഈശ്വര്‍ പറഞ്ഞു.
പ്രായത്തിന്റെ അപക്വതയും മറ്റാരുടെയോ പ്രേരണയും മഹേഷിന്റെ പ്രവര്‍ത്തിക്ക് പിന്നിലുണ്ടെന്ന് രാഹുല്‍ പറഞ്ഞു. ഇതിനിടെ ദേവകി അന്തര്‍ജനത്തിന്റെ പരാതിയുടെ അടിസ്ഥാനത്തില്‍ 323, 341, 294 (ബി) വകുപ്പുകള്‍ പ്രകാരം ചെങ്ങന്നൂര്‍ പോലീസ് മഹേഷിനെതിരേ കേസെടുത്തു അന്വേഷണം ആരംഭിച്ചു. ചെങ്ങന്നൂരിലെ സ്വകാര്യ ആശുപത്രിയില്‍ ചികില്‍സയിലാണ് കണ്ഠരര് മഹേശരരും ഭാര്യയും മകളുമെന്നും അദ്ദേഹം പറഞ്ഞു.

</TEXT>
</DOC>