<DOC>
<DOCNO>114032485921.utf8</DOCNO>
<TEXT>


           ഇന്ത്യ രക്ഷപ്പെടാന്‍ മോദി വരണം, രാജഗോപാല്‍ മന്ത്രിയാകണം: കണ്ണന്താനം     

Monday 24 March 2014 10:16 pm IST

        തിരുവനന്തപുരം: ഇന്ത്യ രക്ഷപ്പെടണമെങ്കില്‍ നരേന്ദ്രമോദി പ്രധാനമന്ത്രിയാകണമെന്നും ബിജെപി അധികാരത്തിലേറിയാല്‍ കേരളത്തില്‍ നിന്നും ഒ. രാജഗോപാലിനെ പോലെ സത്യസന്ധനും കഴിവും ആത്മാര്‍ഥതയുമുള്ള ഒരാള്‍ മന്ത്രിയാകേണ്ടത്‌ അത്യാവശ്യമാണെന്നും ബി.ജെ.പി ദേശീയസമിയംഗം അല്‍ഫോന്‍സ്‌ കണ്ണന്താനം. ഇടതും വലതും മാറിമാറി ഭരിച്ചതുകൊണ്ടാണ്‌ കേരളത്തില്‍ ഒരുകാര്യവും നടക്കാത്തതെന്നും അദ്ദേഹം വാര്‍ത്താ സമ്മേളനത്തില്‍ പറഞ്ഞു. 
ജനങ്ങള്‍ക്കുവേണ്ടി ആശയങ്ങള്‍ ഉണ്ടാക്കുകയും അത്‌ ഫലപ്രദമായി നടപ്പാക്കുകയും ചെയ്യുന്ന ഭരണാധികളെയാണ്‌ നമുക്കാവശ്യം. മോദിക്ക്‌ അതിന്‌ കഴിവുണ്ട്‌. ഗുജറാത്തില്‍ എല്ലാ വീടുകളിലും വൈദ്യുതിയുണ്ട്‌. കാര്‍ഷികരംഗത്ത്‌ ഇന്ത്യ 4 ശതമാനം വളരുമ്പോള്‍ ഗുജറാത്തിലെ വളര്‍ച്ച 16 ശതമാനമാണ്‌. ഗുജറാത്തിലെ 80 ശതമാനം സ്ഥലങ്ങളിലും ഭൂഗര്‍ഭജലവിതാനം മൂന്ന്‌ അടിയായി ഉയര്‍ന്നിട്ടുണ്ട്‌. ചെക്ക്‌ ഡാമുകള്‍ നിര്‍മിക്കുന്നതും തണ്ണീര്‍ തടങ്ങള്‍ സംരക്ഷിക്കുന്നതും മൂലമാണിത്‌.
ഗുജറാത്തിലെ വികസനം താന്‍ നേരിട്ട്‌ കണ്ട്‌ ബോധ്യപ്പെട്ടിട്ടുള്ളതാണ്‌. ഇന്ത്യ ഭരിച്ചു മുടിച്ച കോണ്‍ഗ്രസുകാരും ഒന്നും ചിന്തിക്കാതെ എന്തും വിളിച്ചുപറയുന്ന കേജ്‌രിവാളുമൊക്കെയാണ്‌ മോദിയെ കുറ്റം പറയുന്നതെന്നും അദ്ദേഹം പറഞ്ഞു.
തത്ത്വങ്ങളില്‍ ഉറച്ചുനില്‍ക്കുന്നതോടൊപ്പം ജയസാധ്യത കൂടി കണക്കിലെടുത്താണ്‌ ബിജെപി സ്ഥാനാര്‍ഥി നിര്‍ണയം നടത്തിയിട്ടുള്ളത്‌. തെരഞ്ഞെടുപ്പില്‍ മത്സരിക്കാത്തതില്‍ ദുഃഖമില്ല. താന്‍ വെറുതെയിരിക്കുകയല്ല. ബിജെപിയുടെ ഗുഡ്‌ ഗവേണന്‍സ്‌ സെല്ലിന്റെ കോ ചെയര്‍മാനാണ്‌. ആശയങ്ങള്‍ പങ്കുവയ്ക്കാന്‍ കഴിയുകയെന്നത്‌ വലിയ കാര്യമാണെന്നും അദ്ദേഹം ചൂണ്ടിക്കാട്ടി.
    
</TEXT>
</DOC>