<DOC>
<DOCNO>114080320249.utf8</DOCNO>
<TEXT>


           പ്ലസ്ടു: സമഗ്ര അന്വേഷണം വേണമെന്ന് യുവമോര്‍ച്ച    

Sunday 3 August 2014 10:16 pm IST

        തിരുവനന്തപുരം: സംസ്ഥാനത്ത് പഌസ് ടു ബാച്ചുകള്‍ അനുവദിച്ചതിന് പിന്നില്‍ അഴിമതിയുണ്ടെന്നും ഇതെക്കുറിച്ച് സമഗ്ര അന്വേഷണം വേണമെന്നും യുവമോര്‍ച്ച സംസ്ഥാന പ്രസിഡന്റ് പി. സുധീര്‍. മാനദണ്ഡങ്ങള്‍ പാലിക്കാതെയാണ് പ്ലസ്ടു സ്‌കൂളുകളും ബാച്ചുകളും അനുവദിച്ചിരിക്കുന്നത്. കോണ്‍ഗ്രസ് ലീഗ് നേതാക്കളുടെ ലേലം വിളിക്കനുസരിച്ചാണ് ബാച്ചുകളനുവദിച്ചത്. സര്‍ക്കാര്‍ ലിസ്റ്റ് റദ്ദ് ചെയ്ത് സമഗ്ര അന്വേഷണം നടത്തണമെന്ന് സുധീര്‍ വാര്‍ത്താസമ്മേളനത്തില്‍ ആവശ്യപ്പെട്ടു.
 700 ബാച്ചുകളിലും അഴിമതിയുണ്ട്. കോണ്‍ഗ്രസിന്റെയും ലീഗിന്റെയും നേതാക്കള്‍ ഇടനിലനിന്നാണ് അഴിമതി നടത്തിയത്. ഹയര്‍സെക്കണ്ടറി ജോയിന്റ് ഡയറക്ടറാണ് അഴിമതിക്ക് ഒത്താശ പാടിയത്. ജോയിന്റ് ഡയറക്ടറുടെ ലീഗ് ബന്ധം അന്വേഷിക്കണം. അന്വേഷണത്തിന് തയ്യാറായില്ലെങ്കില്‍ നിയമപരമായി നേരിടുമെന്നും സുധീര്‍ വ്യക്തമാക്കി. വിദ്യാഭ്യാസ വകുപ്പ് അഴിമതിയുടെ കൂത്തരങ്ങായി മാറി. ശാസ്ത്രീയമായ പഠനം നടത്താതെയാണ് പുതിയ ബാച്ചുകള്‍ അനുവദിച്ചത്. മാനദണ്ഡങ്ങള്‍ അട്ടിമറിച്ച് സര്‍ക്കാര്‍ സ്‌കൂളുകളെ വെട്ടി മാനേജ്‌മെന്റ് സ്‌കൂളുകള്‍ക്ക് ബാച്ചുകള്‍ നല്‍കി. കോഴ മാത്രമായിരുന്നു ബാച്ചുകള്‍ അനുവദിക്കുന്നതിലെ മാനദണ്ഡം. മുസ്ലീം- ക്രിസ്റ്റ്യന്‍ മാനേജുമെന്റുകളാണ് കോഴ നല്‍കി സ്‌കൂളുകളും ബാച്ചുകളും നേടിയെടുത്തത്. കൊല്ലത്ത് കെപിസിസി ഭാരവാഹിയുടെ നേതൃത്വത്തിലാണ് പിരിവ് നടന്നത്. നേതാവ് കോഴ ആവശ്യപ്പെട്ടെന്നാരോപിച്ച് ചില മാനേജുമെന്റുകള്‍ രംഗത്തു വന്നിട്ടുണ്ട്. ഇതും അന്വേഷിക്കണം. പ്ലസ്ടു വിഷയത്തില്‍  കെപിസിസി പ്രസിഡന്റ് നിലപാട് വ്യക്തമാക്കണമെന്നും സുധീര്‍ ആവശ്യപ്പെട്ടു.
പുതിയ ബാച്ചുകളുടെ ലിസ്റ്റ് പിന്‍വലിച്ച് അന്വേഷണം നടത്തിയില്ലെങ്കില്‍ യുവമോര്‍ച്ച ശക്തമായ സമര പരിപാടികള്‍ ആരംഭിക്കും. ഇതിന്റെ ഭാഗമായി തിരുവനന്തപുരത്ത് ഇന്ന് വിദ്യാഭ്യാസ മന്ത്രിയുടെ ഔദ്യോഗിക വസതിയിലേക്കും കൊച്ചിയിലും കോഴിക്കോട്ടും ജില്ലാ കളക്ടറേറ്റുകളിലേക്കും നാളെ മലപ്പുറത്ത് വിദ്യാഭ്യാസ മന്ത്രിയുടെ ഓഫീസിലേക്കും മാര്‍ച്ച് നടത്തും. ഇതുകൊണ്ടും പരിഹാരമുണ്ടായില്ലെങ്കില്‍ മുഖ്യമന്ത്രിയെയും വിദ്യാഭ്യാസ മന്ത്രിയെയും വഴിയില്‍ തടയുന്നതടക്കം ശ്കതമായ സമരപരിപാടികളുമായി രംഗത്തു വരുമെന്നും  സുധീര്‍ പറഞ്ഞു. വൈസ്പ്രസിഡന്റ് അഡ്വ. ആര്‍.എസ്.രാജീവും പത്രസമ്മേളനത്തില്‍ പങ്കെടുത്തു.
    
</TEXT>
</DOC>