<DOC>
<DOCNO>114011768898.utf8</DOCNO>
<TEXT>


           കഴിഞ്ഞ തെരഞ്ഞെടുപ്പിലെ സീറ്റുകളെ കുറിച്ചാകും പന്ന്യന്‍ പറഞ്ഞത്: പിണറായി    

Friday 17 January 2014 3:13 pm IST

കണ്ണൂര്‍: കഴിഞ്ഞ ലോക്‌സഭാ തെരഞ്ഞെടുപ്പില്‍ മത്സരിച്ച സീറ്റുകളുടെ എണ്ണമായിരിക്കും സി.പി.ഐ സംസ്ഥാന സെക്രട്ടറി പന്ന്യന്‍ രവീന്ദ്രന്‍ ഉദ്ദേശിച്ചതെന്ന് സി.പി.എം സംസ്ഥാന സെക്രട്ടറി പിണറായി വിജയന്‍.

അടുത്ത മാസം തിരുവനന്തപുരം, മാവേലിക്കര, തൃശൂര്‍, വയനാട് സീറ്റുകളിലേക്കുള്ള സ്ഥാനാര്‍ത്ഥികളെ പ്രഖ്യാപിക്കുമെന്ന് പന്ന്യന്‍ രവീന്ദ്രന്‍ പറഞ്ഞിരുന്നു. ഇതിനോട് പ്രതികരിക്കുകയായിരുന്നു പിണറായി.

ഏതൊക്കെ സീറ്റുകളില്‍ ആരൊക്കെ മത്സരിക്കണമെന്നൊന്നും തീരുമാനമായിട്ടില്ലെന്നും സീറ്റ് വിഭജനം സംബന്ധിച്ച് യാതൊരു ചര്‍ച്ചയും എല്‍.ഡി.എഫില്‍ നടന്നിട്ടില്ലെന്നും പിണറായി വ്യക്തമാക്കി. ഇതെല്ലാം സംബന്ധിച്ച് ഉടന്‍ ചര്‍ച്ച ചെയ്യുമെന്നും പിണറായി വ്യക്തമാക്കി.

സി.എം.പി നേതാക്കളായ കെ.ആര്‍.അരവിന്ദാക്ഷനും സി.പി.ജോണും തന്നെ വന്നു കണ്ടിരുന്നു. എന്നാല്‍ അവര്‍ തമ്മിലുള്ള തര്‍ക്കത്തില്‍ തന്നെ കക്ഷി ചേര്‍ക്കേണ്ടെന്നും പിണറായി കൂട്ടിച്ചേര്‍ത്തു
    
</TEXT>
</DOC>