<DOC>
<DOCNO>114032385686.utf8</DOCNO>
<TEXT>


           ബെന്നറ്റ്‌എബ്രഹാം സത്യവാങ്മൂലത്തില്‍ കേസ്‌ വിവരം മറച്ചുവച്ചു    

Sunday 23 March 2014 11:17 pm IST

തിരുവനന്തപുരം: തിരുവനനന്തപുരത്തെ ഇടതുസ്ഥാനാര്‍ത്ഥി ബെന്നറ്റ്‌ എബ്രഹാം തന്റെ പേരിലുള്ള രണ്ട്‌ ക്രിമിനല്‍ കേസുകളില്‍ ഒരെണ്ണം നാമനിര്‍ദ്ദേശപത്രികയില്‍ മറച്ചുവച്ചു. പത്രികസമര്‍പ്പിച്ചപ്പോള്‍ 4.22 കോടിയുടെ സാമ്പത്തിക തട്ടിപ്പ്‌ സംബന്ധിച്ച കേസിന്റെ വിവരം രേഖപ്പെടുത്തിയിരുന്നു. എന്നാല്‍ തിരുവനന്തപുരം സിജെഎം കോടതിയുടെ അന്വേഷണത്തിലിരിക്കുന്ന മറ്റൊരു ക്രിമിനല്‍ കേസിന്റെ വിവരമാണ്‌ മറച്ചുവച്ചത്‌. ക്രിമിനല്‍കേസില്‍ ശിക്ഷിക്കപ്പെടാത്ത ആള്‍ക്ക്‌ മത്സരിക്കുന്നതിന്‌ കുഴപ്പമില്ല. എന്നാല്‍ ക്രിമിനല്‍ കേസുണ്ടെന്ന വിവരം മറച്ചുവച്ചാല്‍ വരണാധികാരിക്ക്‌ പത്രിക തള്ളാം. ബെന്നറ്റിനെതിരെ രണ്ട്‌ ക്രിമിനല്‍ കേസിനുപുറമെ മറ്റൊരു സിവില്‍കേസും നിലവിലുണ്ട്‌. 
ബാലരാമപുരം ഐത്തിയൂര്‍ ജി ആര്‍ എസ്‌ ഭവനില്‍ ഷൈന്‍സിങ്‌ സമര്‍പ്പിച്ച പരാതിയില്‍ മ്യൂസിയം പോലീസ്‌ എഫ്‌ഐആര്‍ രജിസ്റ്റര്‍ ചെയ്ത കേസാണ്‌ പത്രിക സമര്‍പ്പിച്ചപ്പോള്‍ രേഖപ്പെടുത്താതിരുന്നത്‌. ദക്ഷിണകേരള മഹായിടവകയുടെ കീഴിലുള്ള കാരക്കോണം മെഡിക്കല്‍ കോളേജിന്റെ ഭരണം നിലനിര്‍ത്തുന്നതിനായി 2004 സെപ്റ്റംബര്‍ 21 ന്‌ 2001-2004 കാലഘട്ടത്തില്‍ ഡയറക്ടറായിരുന്ന ബെന്നറ്റ്‌ എബ്രഹാമും സെക്രട്ടറിയായിരുന്ന ഡി.ലോറന്‍സും ട്രഷററായിരുന്ന റോബര്‍ട്ടും ചേര്‍ന്ന്‌ മെഡിക്കല്‍ ബോര്‍ഡ്‌ യോഗം വിളിക്കുകയും ജനറല്‍ ബോഡി കൂടാതെ മെഡിക്കല്‍ മിഷന്റെ ഭരണഘടനയില്‍ പുതിയ വകുപ്പ്‌ ഉള്‍ക്കൊള്ളിച്ച്‌ ഭാവിയില്‍ ഡയറക്ടറായി തുടരുന്നതിന്‌ സാഹചര്യമൊരുക്കി അന്യായ ലാഭമുണ്ടാക്കിയെന്നാണ്‌ കേസ്‌.
ട്രാവന്‍കൂര്‍ കൊച്ചി ലിറ്ററസി സയന്റിഫിക്ക്‌ ആന്റ്‌ ചാരിറ്റബിള്‍ സൊസൈറ്റീസ്‌ രജിസ്ട്രേഷന്‍ ആക്ട്‌ 1955 പ്രകാരം മെഡിക്കല്‍ കോളേജ്‌ ഉള്‍പ്പെടുന്ന സൊസൈറ്റിയുടെ നിലവിലെ ഭരണഘടന ഭേദഗതി ചെയ്യണമെങ്കില്‍ ഭേദഗതി വരുത്തേണ്ട കാര്യങ്ങള്‍ ജനറല്‍ബോഡി വിളിക്കുന്നതിന്‌ 10 ദിവസം മുമ്പ്‌ മുഴുവന്‍ അംഗങ്ങള്‍ക്കും ലഭ്യമാക്കുകയും ജനറല്‍ ബോഡിയില്‍ അഞ്ചില്‍ മൂന്നു അംഗങ്ങളുടെ ഭൂരിപക്ഷം ഉണ്ടാവുകയും വേണം. യഥാര്‍ത്ഥ ഭരണഘടനയില്‍ ജനറല്‍ബോഡി നിയമിക്കുന്ന മെഡിക്കല്‍ മിഷന്‍ ഡയറക്ടറാണ്‌ അഡ്മിനിസ്ട്രേറ്റീവ്‌ ഹെഡാവേണ്ടത്‌. എന്നാല്‍ ജനറല്‍ ബോഡിയോഗം ചേര്‍ന്നതായി രേഖയുണ്ടാക്കി ബിഷപ്പ്‌ നിയമിക്കുന്ന മറ്റൊരു ഡയറക്ടറായിരിക്കും മെഡിക്കല്‍ കോളേജിന്റെ അഡ്മിനിസ്ട്രേറ്റീവ്‌ ഹെഡ്‌ എന്നുവരുത്തി തീര്‍ക്കുകയും 2004 മുതല്‍ ചുമതലയേറ്റ്‌ ലക്ഷക്കണക്കിന്‌ രൂപയുടെ അന്യായലാഭം ബെന്നറ്റും സഹപ്രവര്‍ത്തകരും ഉണ്ടാക്കിയെന്നുമാണ്‌ പരാതി. ഇതുസംബന്ധിച്ച്‌ ഷൈന്‍സിംങ്ങ്‌, ബിന്ദു എന്നിവര്‍ ഫയല്‍ചെയ്ത ഒ.എസ്‌.1867/2011 എന്ന സിവില്‍ കേസ്‌ തിരുവനന്തപുരം മുന്‍സിഫ്‌ കോടതിയില്‍ നിലവിലുണ്ട്‌. ഈ കേസ്‌ ഏപ്രില്‍ മൂന്നിന്‌ പരിഗണിക്കും.
സിവില്‍ കേസിനു പുറമെ ഷൈന്‍സിങ്‌ ചീഫ്‌ ജുഡീഷ്യല്‍ മജിസ്ട്രേറ്റ്‌ കോടതി മുമ്പാകെ ഫയല്‍ചെയ്ത സ്വകാര്യ അന്യായ പ്രകാരം മ്യൂസിയം പോലീസ്‌ ക്രൈം നമ്പര്‍ 774/2012 ആയി വ്യാജരേഖ ചമയ്ക്കല്‍, വിശ്വാസ വഞ്ചന തുടങ്ങി വിവിധ വകുപ്പുകള്‍ പ്രകാരം കേസെടുത്ത്‌ എഫ്‌ഐആര്‍ കോടതിക്കു കൈമാറി. ഇതേ തുടര്‍ന്ന്‌ ബെന്നറ്റ്‌ എബ്രഹാമും സഹപ്രവര്‍ത്തകരും ഹൈക്കോടതിക്ക്‌ മുമ്പാകെ മുന്‍കൂര്‍ ജാമ്യാപേക്ഷ നല്‍കുകയും പ്രതികള്‍ സ്ഥലം വിട്ടുപോകരുതെന്നതടക്കമുള്ള കര്‍ശന ഉപാധികളോടെ കോടതി ജാമ്യം അനുവദിക്കുകയുമായിരുന്നു.
പിന്നീട്‌ പ്രതികള്‍ക്കനുകൂലമായി മ്യൂസിയം പോലീസ്‌ കോടതിയില്‍ റഫര്‍ ചാര്‍ജ്ജ്‌ നല്‍കി. എന്നാല്‍ പോലീസ്‌ സാക്ഷികളുടെ മൊഴി രേഖപ്പെടുത്തുകയോ അന്വേഷണം നടത്തുകയോ ചെയ്യാതെയാണ്‌ റഫര്‍ ചാര്‍ജ്ജ്‌ നല്‍കിയതെന്നാരോപിച്ച്‌ ഷൈന്‍സിങ്‌ 2013 ജൂലൈയില്‍ കോടതിയില്‍ പ്രൊട്ടസ്റ്റ്‌ കംപ്ലൈന്റ്‌ നല്‍കി. ഇത്‌ സ്വീകരിച്ച കോടതി പരാതിക്കാരന്റെയും പരാതിക്കാരന്‍ ഹാജരാക്കിയ സാക്ഷിപട്ടികയിലെ സാക്ഷികളായ മുന്‍ മെഡിക്കല്‍ സെക്രട്ടറിമാരായ ക്രിസ്തു ദാസിന്റെയും ഡോ.റോസ്‌ ബിസ്റ്റിന്റെയും സാക്ഷിമൊഴി രേഖപ്പെടുത്തി. ഈ കേസ്‌ ഈ മാസം 28ന്‌ പരിഗണിക്കും.
ഈ കേസിന്റെ വിവരങ്ങളാണ്‌ ബെന്നറ്റ്‌ എബ്രഹാം പത്രികയില്‍ നിന്നും മറച്ചുവച്ചത്‌. കോടതിയില്‍ പോലീസ്‌ റഫര്‍ ചാര്‍ജ്ജ്‌ കൊടുത്തുവെങ്കിലും കോടതി ബെന്നറ്റ്‌ എബ്രഹാമിനെതിരായ ഹര്‍ജി തള്ളിയിട്ടില്ല. നിലവില്‍ പരാതി കോടതിയുടെ അന്വേഷണത്തിലുമാണ്‌. അതുകൊണ്ട്‌ കേസ്‌ നിലവിലില്ലെന്ന്‌ ബെന്നറ്റ്‌ എബ്രഹാമിനു പറയാനുമാവില്ല. ക്രിമിനല്‍ കേസുകളുടെ വിവരം ഒരു സ്ഥാനാര്‍ത്ഥി പത്രികയില്‍ വ്യക്തമാക്കിയില്ലെങ്കില്‍ അയാളുടെ പത്രിക തള്ളാനുള്ള അധികാരം വരണാധികാരിക്കുണ്ട്‌.
സി. രാജ

</TEXT>
</DOC>