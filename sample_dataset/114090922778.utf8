<DOC>
<DOCNO>114090922778.utf8</DOCNO>
<TEXT>


           കൊട്ടിയൂര്‍ മഹാദേവ ക്ഷേത്രത്തിലെ സ്വര്‍ണ്ണ പ്രശ്‌നം ഹൈക്കോടതി തടഞ്ഞു    

Tuesday 9 September 2014 11:43 pm IST

കൊച്ചി: മലബാറിലെ പ്രശസ്തമായ കണ്ണൂര്‍ ഇക്കരെ കൊട്ടിയൂര്‍ മഹാദേവ ക്ഷേത്രത്തില്‍ (തൃച്ചേരുമന ക്ഷേത്രം) ഈ മാസം 11 മുതല്‍ 13 വരെ നടത്താനിരുന്ന സ്വര്‍ണ്ണപ്രശ്‌നം ഹൈക്കോടതി തടഞ്ഞു. ഹൈക്കോടതി നിശ്ചയിച്ച അഡ്വക്കേറ്റ് കമ്മിഷണറുടെ സാന്നിധ്യത്തില്‍ ചടങ്ങു നടത്താന്‍ അനുവദിക്കണമെന്നാവശ്യപ്പെട്ടു കൊട്ടിയൂര്‍ ദേവസ്വം ചെയര്‍മാന്‍ നല്‍കിയ ഹര്‍ജി നിരാകരിച്ചാണു ജസ്റ്റിസുമാരായ ടി.ആര്‍. രാമചന്ദ്രന്‍ നായരും പി.വി. ആശയുമടങ്ങുന്ന ഡിവിഷന്‍ ബെഞ്ചിന്റെ ഇടക്കാല ഉത്തരവ്.

ഇക്കൊല്ലം ജൂലൈ 29നു ക്ഷേത്രത്തില്‍ ബൃഹത്തായ ദേവപ്രശ്‌നം നടന്നിരുന്നു. ഈ ചടങ്ങില്‍ മുതിര്‍ന്ന ട്രസ്റ്റി ശങ്കരന്‍ നായര്‍ അടക്കം ക്ഷേത്രവുമായി ബന്ധപ്പെട്ട 64 പരമ്പരാഗത കുടുംബങ്ങളിലെ നാനൂറോളം ഊരാണ്മക്കാര്‍ പങ്കെടുത്തിരുന്നു. ക്ഷേത്ര വികസന കാര്യങ്ങള്‍ അടക്കമുള്ള വിഷയങ്ങള്‍ ദേവപ്രശ്‌നത്തില്‍ പരിഗണിച്ചു.

ക്ഷേത്രാചാരപ്രകാരമുള്ള ദേവപ്രശ്‌നങ്ങള്‍ നടത്തുമ്പോള്‍ മുതിര്‍ന്ന തന്ത്രി നന്ത്യാര്‍വല്ലി വലിയശങ്കരന്‍ നമ്പൂതിരിപ്പാടിന്റെയും പരമ്പരാഗത കുടുംബങ്ങളുടെയും ഉപദേശം തേടണമെന്നു വ്യവസ്ഥയുണ്ട്. എന്നാല്‍ സ്വര്‍ണ പ്രശ്‌നത്തിനു വേണ്ടി ഇത്തരത്തിലുള്ള ഉപദേശം മുതിര്‍ന്ന തന്ത്രി നല്‍കിയിട്ടില്ലെന്ന് എതിര്‍കക്ഷികള്‍ വാദിച്ചു. തന്ത്രിയുടെ സമ്മതമില്ലാതെ നടത്തുന്ന ദേവപ്രശ്‌നത്തിനു കോടതി അനുമതി നല്‍കരുതെന്ന് എതിര്‍കക്ഷിക്കു വേണ്ടി ഹാജരായ അഡ്വ. ഗോവിന്ദ ഭരതന്‍ കോടതിയോട് അഭ്യര്‍ഥിച്ചു.

അതേസമയം വികസന പ്രവര്‍ത്തനങ്ങളെ ബാധിക്കാത്ത തരത്തില്‍ സ്വര്‍ണപ്രശ്‌നം വയ്ക്കാന്‍ അനുമതി നല്‍കണമെന്ന് അഡ്വ. ലക്ഷ്മി നാരായണന്‍ ഹര്‍ജിക്കാരനു വേണ്ടി വാദിച്ചു. അതിനായി കോടതി നേരത്തേ നിയമിച്ച അഡ്വക്കേറ്റ് കമ്മിഷണറെ നിരീക്ഷകനാക്കണമെന്നും ചൂണ്ടിക്കാട്ടി. കൂടാതെ ക്ഷേത്രത്തിന്റെ വികസന പ്രവര്‍ത്തനങ്ങള്‍ സംബന്ധിച്ച് ഒട്ടേറെ അപേക്ഷകള്‍ മലബാര്‍ ദേവസ്വം ബോര്‍ഡില്‍ അനുമതി കാത്തുകിടക്കുകയാണെന്നും അഡ്വ. ലക്ഷ്മി നാരായണന്‍ കോടതിയെ അറിയിച്ചു.

എന്നാല്‍ അക്കരെ കൊട്ടിയൂര്‍, ഇക്കരെ കൊട്ടിയൂര്‍ ക്ഷേത്രങ്ങളിലെ വികസന പ്രവര്‍ത്തനങ്ങള്‍ സംബന്ധിച്ച് ഒട്ടേറെ ഭിന്നാഭിപ്രായങ്ങള്‍ ഉണ്ടെന്നു കോടതി ചൂണ്ടിക്കാട്ടി. പലതും ക്ഷേത്രാചാരങ്ങള്‍ക്കും വിശ്വാസങ്ങള്‍ക്കും പരമ്പരാഗത കീഴ്‌വഴക്കങ്ങള്‍ക്കും വിരുദ്ധമാണെന്നും പരാതിയുണ്ട്. കഴിഞ്ഞ ഉത്സവത്തിനുശേഷം അഡ്വക്കേറ്റ് കമ്മിഷനും കോടതിക്കു വിശദമായി റിപ്പോര്‍ട്ട് നല്‍കി. എല്ലാ വശങ്ങളും വിശദമായി പരിശോധിച്ചു തീരുമാനമെടുക്കേണ്ടതുണ്ട്.

അതിനാല്‍, ഈ സാഹചര്യത്തില്‍ സ്വര്‍ണ്ണ പ്രശ്‌നത്തിന് അനുമതി കൊടുക്കുന്നത് അപക്വമാണെന്നു കോടതി ചൂണ്ടിക്കാട്ടി. അഡ്വക്കേറ്റ് കമ്മിഷന്റെ നിരീക്ഷണത്തില്‍ സ്വര്‍ണ്ണ പ്രശ്‌നം നടത്തുന്നതു ക്ഷേത്രാചാരങ്ങള്‍ക്കു വിരുദ്ധമാകുമെന്ന എതിര്‍കക്ഷികളുടെ വാദവും പരിഗണിക്കേണ്ടതുണ്ട്. അതിനാല്‍ 11 മുതല്‍ 13 വരെ നടത്താനിരുന്ന സ്വര്‍ണ്ണ പ്രശ്‌നം ഇനി ഒരു ഉത്തരവുണ്ടാകുന്നതു വരെ മാറ്റിവയ്ക്കണമെന്നു കോടതി ഉത്തരവിട്ടു. കേസ് 19നു വീണ്ടും പരിഗണിക്കും.

ക്ഷേത്രത്തിലെ വികസനവുമായി ബന്ധപ്പെട്ട് ഒട്ടേറെപ്പേര്‍ ഹൈക്കോടതിക്ക് അയച്ച കത്തുകളും പരാതികളും ഹര്‍ജികളായി പരിഗണിച്ച് മലബാര്‍ ദേവസ്വം ബോര്‍ഡ് അടക്കം ബന്ധപ്പെട്ട എല്ലാ കക്ഷികള്‍ക്കും മുന്‍പു നോട്ടിസ് അയച്ചിരുന്നു. മലബാര്‍ ദേവസ്വം ബോര്‍ഡിനു വേണ്ടി കെ.ആര്‍. സുനിലും മറ്റൊരു എതിര്‍കക്ഷിക്കുവേണ്ടി അഡ്വ. ഗോപിനാഥ മേനോനും ഹാജരായി.
    
</TEXT>
</DOC>