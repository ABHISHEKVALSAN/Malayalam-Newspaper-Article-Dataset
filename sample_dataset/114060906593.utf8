<DOC>
<DOCNO>114060906593.utf8</DOCNO>
<TEXT>


           മുല്ലപ്പെരിയാര്‍: നിയമസഭ വീണ്ടും പ്രമേയം പാസ്സാക്കി    

Monday 9 June 2014 10:07 pm IST

തിരുവനന്തപുരം: മുല്ലപ്പെരിയാര്‍ വിഷയത്തില്‍ കേരളാ നിയമസഭ വീണ്ടും പ്രമേയം പാസ്സാക്കി. സുപ്രീംകോടതി പുറപ്പെടുവിച്ച വിധിയെ തുടര്‍ന്നുണ്ടായ സാഹചര്യവും തുടര്‍നടപടികളും മൂന്നര മണിക്കൂര്‍ ചര്‍ച്ച ചെയ്ത ശേഷമാണ്‌ മുഖ്യമന്ത്രി ഉമ്മന്‍ചാണ്ടി അവതരിപ്പിച്ച പ്രമേയം പാസ്സാക്കി നിയമസഭാ സമ്മേളനത്തിന്റെ ആദ്യ ദിനം പിരിഞ്ഞത്‌.
പ്രശ്നത്തില്‍ രാഷ്ട്രീയ ഇടപെടലുണ്ടാകണമെന്നും അന്താരാഷ്ട്ര മനുഷ്യാവകാശ സംഘടനകളെയും ഐക്യരാഷ്ട്രസഭ അടക്കമുള്ള ഏജന്‍സികളെയും പ്രശ്നത്തിന്റെ ഗൗരവം ബോധ്യപ്പെടുത്തണമെന്നും ചര്‍ച്ചയില്‍ പങ്കെടുത്തവര്‍ പറഞ്ഞു. തമിഴ്‌നാടുമായുള്ള പ്രശ്നങ്ങള്‍ ചര്‍ച്ചയിലൂടെ പരിഹരിക്കാന്‍ കേന്ദ്രസര്‍ക്കാരിന്റെ ഇടപെടലുണ്ടാകണമെന്നും ചര്‍ച്ചയില്‍ അഭിപ്രായമുയര്‍ന്നു. പ്രതിപക്ഷ നേതാവ്‌ വി.എസ്‌.അച്യുതാനന്ദനാണ്‌ വിഷയം അവതരിപ്പിച്ചത്‌. അഡ്വക്കേറ്റ്‌ ജനറലിന്റെ സാന്നിധ്യം ചര്‍ച്ചയിലുണ്ടാകണമെന്ന്‌ കാട്ടി എ.കെ.ബാലന്‍ നോട്ടീസ്‌ നല്‍കിയെങ്കിലും മുന്‍കൂര്‍ തീരുമാനിക്കേണ്ട വിഷയമായതിനാല്‍ സ്പീക്കര്‍ അത്‌ തള്ളി. 
കേരളം ഉന്നയിച്ചതൊന്നും സുപ്രീംകോടതി പരിഗണിച്ചില്ലെന്ന്‌ ചര്‍ച്ചയ്ക്കൊടുവില്‍ മുഖ്യമന്ത്രി ഉമ്മന്‍ചാണ്ടി പറഞ്ഞു. തമിഴ്‌നാടിന്‌ വെള്ളം നല്‍കില്ലെന്ന നിലപാട്‌ ഒരിക്കലും കേരളം സ്വീകരിച്ചിട്ടില്ല. ഉന്നതാധികാര സമിതിയുടെ റിപ്പോര്‍ട്ട്‌ നമുക്കെതിരായിട്ടും അതു സംബന്ധിച്ച്‌ കേരളത്തോട്‌ അഭിപ്രായം തേടിയിട്ടില്ല.
കേരളത്തിന്‌ സുരക്ഷയും തമിഴ്‌ ജനതയ്ക്ക്‌ വെള്ളവും ലഭ്യമാക്കാന്‍ പുതിയ ഡാം നിര്‍മ്മിക്കുക എന്നതാണ്‌ ആത്യന്തികമായ പരിഹാരമെന്ന്‌ പ്രമേയം അവതരിപ്പിച്ച്‌ മുഖ്യമന്ത്രി പറഞ്ഞു. 1979ല്‍ കേന്ദ്ര ജലകമ്മീഷന്‍ നിര്‍ദ്ദേശിച്ചതനുസരിച്ച്‌ പുതിയ ഡാമിനുവേണ്ടി കേരളവും തമിഴ്‌നാടും യോജിച്ച്‌ സ്ഥലം കണ്ടെത്തി. പുതിയ ഡാം നിര്‍മ്മിക്കുന്നതിന്‌ ഇരു സംസ്ഥാനങ്ങളും തമ്മില്‍ ധാരണയിലെത്താന്‍ കേന്ദ്രസര്‍ക്കാര്‍ മാധ്യസ്ഥം വഹിക്കണമെന്ന്‌ പ്രമേയം ആവശ്യപ്പെട്ടു. ജലനിരപ്പുയര്‍ത്തിയാല്‍ സമീപപ്രദേശത്തെ വനത്തിന്റെയും വന്യജീവികളുടെയും അപൂര്‍വ്വസസ്യജാലങ്ങളുടെയും നാശത്തിന്‌ കാരണമാകും. നിലവിലുള്ള വനം, വന്യജീവി, പരിസ്ഥിതി സംരക്ഷണ നിയമങ്ങള്‍ കര്‍ശനമായി പാലിക്കപ്പെടുന്നു എന്നുറപ്പുവരുത്താന്‍ കേന്ദ്രസര്‍ക്കാര്‍ നടപടി സ്വീകരിക്കണം. അതോടൊപ്പം ഡാമിന്റെ താഴെ വസിക്കുന്ന നാല്‍പതു ലക്ഷത്തോളം ജനങ്ങളുടെ ജീവനും സ്വത്തിനും ഉണ്ടാകുന്ന വിപത്തും ഇതുണ്ടാക്കുന്ന ഗുരുതരമായ സ്ഥിതിവിശേഷവും പരിഗണിച്ച്‌ ഈ വിഷയം ഭരണഘടനയുടെ 143-ാ‍ം അനുച്ഛേദം അനുസരിച്ച്‌ രാഷ്ട്രപതി സുപ്രീംകോടതിക്ക്‌ റഫര്‍ ചെയ്യണമെന്നും സഭ പ്രമേയത്തിലൂടെ അഭ്യര്‍ത്ഥിച്ചു. 
ഭരണ പ്രതിപക്ഷ നിരയില്‍ നിന്ന്‌ ചര്‍ച്ചയില്‍ പങ്കെടുത്ത 15 പേര്‍ക്കും സുപ്രീംകോടതി വിധിയെ തുടര്‍ന്നുണ്ടായ സാഹചര്യം മറികടക്കാന്‍ കേരളം അടിയന്തിരമായി ഇടപെടണമെന്ന കാര്യത്തില്‍ മറിച്ചഭിപ്രായമുണ്ടായില്ല. 
ജോസഫ്‌ വാഴയ്ക്കന്‍, ഇ.എസ്‌.ബിജിമോള്‍, കെ.എന്‍.എ.ഖാദര്‍, ജമീലാപ്രകാശം, റോഷി അഗസ്റ്റിന്‍, എ.കെ.ശശീന്ദ്രന്‍, കോവൂര്‍ കുഞ്ഞുമോന്‍, കെ.കെ.ജയചന്ദ്രന്‍, കെ.ശിവദാസന്‍നായര്‍, വി.എസ്‌.സുനില്‍കുമാര്‍, അബ്ദുറഹ്മാന്‍ രണ്ടത്താണി, രാജു ഏബ്രഹാം, ബെന്നി ബെഹന്നാന്‍, കോടിയേരി ബാലകൃഷ്ണന്‍ എന്നിവര്‍ ചര്‍ച്ചയില്‍ സംബന്ധിച്ചു. 
    
</TEXT>
</DOC>