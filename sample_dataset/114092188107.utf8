<DOC>
<DOCNO>114092188107.utf8</DOCNO>
<TEXT>


           അഴിമതിക്കഥകള്‍ മൂടിവയ്ക്കാന്‍    

Sunday 21 September 2014 10:05 am IST

കാസര്‍കോട്‌: അഴിമതി സര്‍ക്കാരിനെ പുറന്തള്ളാന്‍ രാജ്യം തയ്യാറെടുക്കുമ്പോഴും കോണ്‍ഗ്രസിനെ പിന്തുണക്കാമെന്ന്‌ സിപിഎം നിലപാട്‌. പാര്‍ട്ടി കോടതികള്‍ സ്ഥാപിച്ച്‌ ഫാസിസ്റ്റ്‌ രാഷ്ട്രീയം നടപ്പാക്കുന്നവരാണ്‌ സിപിഎമ്മെങ്കിലും അധികാരത്തിലെത്താന്‍ തങ്ങളെ പിന്തുണക്കണമെന്ന്‌ കോണ്‍ഗ്രസ്‌. രാഷ്ട്രീയ ധാര്‍മ്മികതയെ പടിക്ക്‌ പുറത്താക്കി 2004ലെ കൂട്ടുകച്ചവടത്തിന്‌ കോണ്‍ഗ്രസും സിപിഎമ്മും അരങ്ങൊരുക്കുമ്പോള്‍ തെളിയുന്നത്‌ ബിജെപി വിരോധം മാത്രമല്ല.
യുപിഎക്ക്‌ ഭൂരിപക്ഷം ലഭിക്കില്ലെന്ന്‌ സിപിഎം പിന്തുണ തേടിയ ദേശീയ നേതാവ്‌ എ.കെ.ആന്റണിയുടെ വാക്കുകളില്‍ നിന്നും വ്യക്തം. മൂന്നാം മുന്നണി മലര്‍പ്പൊടിക്കാരന്റെ സ്വപ്നമെന്ന്‌ സിപിഎം ജനറല്‍ സെക്രട്ടറി പ്രകാശ്‌ കാരാട്ടിന്റെ വാക്കുകളും തെളിയിക്കുന്നു. വര്‍ഗ്ഗീയ ശക്തികളെ അകറ്റി നിര്‍ത്താന്‍ യോജിക്കാമെന്നതാണ്‌ പൊതുനിലപാട്‌. ബിജെപി അധികാരത്തിലെത്തുന്നത്‌ സിപിഎമ്മിനെയും കോണ്‍ഗ്രസിനെയും ഭയപ്പെടുത്തുന്നത്‌ ആശയാദര്‍ശങ്ങളുടെ പേരിലല്ല. അവസരവാദ രാഷ്ട്രീയത്തിന്റെ സമീപനമാണത്‌. 
തെരഞ്ഞെടുപ്പില്‍ അഴിമതിയും വിലക്കയറ്റവും സ്ത്രീസുരക്ഷയും രാജ്യത്തിന്റെ അന്തസുമാണ്‌ പ്രധാന വിഷയം. പത്ത്‌ വര്‍ഷത്തിനിടെ തിളച്ചു മറിഞ്ഞ വിഷയങ്ങളാണത്‌. ഭരണസിരാകേന്ദ്രങ്ങളെ വിറപ്പിച്ച ജനകീയ പ്രക്ഷോഭങ്ങളും തൊഴിലാളി പ്രസ്ഥാനങ്ങളുടെ യോജിച്ച പോരാട്ടവും കത്തിപ്പടര്‍ന്നത്‌ കേന്ദ്രസര്‍ക്കാരിന്റെ തെറ്റായ നയങ്ങള്‍ക്കെതിരെ ആയിരുന്നു. വര്‍ഗ്ഗീയ കക്ഷിയെന്ന്‌ ബിജെപിയെ ആരോപിക്കാനുള്ള രാഷ്ട്രീയ സാഹചര്യമൊന്നും പത്ത്‌ വര്‍ഷത്തിനിടെ രാജ്യത്ത്‌ ഉണ്ടായിട്ടുമില്ല. 
ഗുജറാത്ത്‌ കലാപത്തില്‍ നരേന്ദ്രമോദിക്ക്‌ സുപ്രീംകോടതി ക്ലീന്‍ ചിറ്റ്‌ നല്‍കിയതോടെ നേരത്തെയുണ്ടായ ആരോപണങ്ങളും പൊളിഞ്ഞു. ഇതേ സമയം മുസഫര്‍നഗര്‍ കലാപത്തില്‍ കോടതി രൂക്ഷമായി വിമര്‍ശിച്ച അഖിലേഷ്‌ യാദവിന്റെ സമാജ്‌ വാദി പാര്‍ട്ടിയുമായി ബന്ധത്തിന്‌ സിപിഎമ്മും കോണ്‍ഗ്രസും ശ്രമിക്കുന്നു. ഏറ്റവുമധികം അന്വേഷണങ്ങള്‍ക്ക്‌ വിധേയനാവുകയും നിരപരാധിയെന്ന്‌ വ്യക്തമാവുകയും ചെയ്ത ആളാണ്‌ ഇന്ന്‌ മോദി. മോദിയെ കാട്ടി പേടിപ്പിക്കേണ്ടെന്ന്‌ മുസ്ലീം നേതാക്കള്‍ തന്നെ മതേതരവാദികളെ ഓര്‍മ്മിപ്പിക്കുന്നു. വര്‍ഗ്ഗീയതയല്ല, അഴിമതിക്കെതിരായ പ്രതിരോധവും വികസനത്തിനായുള്ള പരിഹാരവുമാണ്‌ ഇന്ന്‌ രാജ്യം ഉറ്റുനോക്കുന്നത്‌. അതിന്‌ കോണ്‍ഗ്രസിനെ തൂത്തെറിയണമെന്നത്‌ ജനവികാരവും. ഈ സാഹചര്യത്തിലും ബിജെപിയുടെ 'വര്‍ഗ്ഗീയ നിലപാടുകള്‍' സിപിഎം ഉയര്‍ത്തിപ്പിടിക്കുന്നത്‌ എന്തിനായിരിക്കും?
കഴിഞ്ഞ വര്‍ഷങ്ങളില്‍ പുറത്ത്‌ വന്ന അഴിമതിക്കഥകളില്‍ 1.75 ലക്ഷം കോടിയുടെ ടുജി സ്പെക്ട്രം ഉള്‍പ്പെടെയുള്ള അഴിമതികള്‍ ഒന്നാം യുപിഎ സര്‍ക്കാരിന്റെ കാലത്താണ്‌ നടന്നത്‌. ഇടത്‌ പക്ഷത്തിന്‌ നിര്‍ണ്ണായക സ്വാധീനമുണ്ടായിരുന്ന കാലത്തെ അഴിമതികളില്‍ യഥാര്‍ത്ഥഅന്വേഷണം ഉണ്ടായാല്‍ സിപിഎമ്മും മറുപടി പറയേണ്ടി വരും. ഒന്നാം യുപിഎ സര്‍ക്കാരിന്റെ കാലത്തെ ക്രമക്കേടുകള്‍ക്ക്‌ കോണ്‍ഗ്രസിനെപ്പോലെ തന്നെ സിപിഎമ്മും ഉത്തരവാദിയാണ്‌. ഇതിനു പുറമെയാണ്‌ കേരളത്തിലെ സാഹചര്യം. സിബിഐ അന്വേഷിക്കുന്ന ലാവ്ലിന്‍ കേസില്‍ സംസ്ഥാന സെക്രട്ടറിയാണ്‌ പ്രതി.
സിബിഐ അന്വേഷണം ഉണ്ടാകുമെന്ന്‌ പ്രതീക്ഷിക്കുന്ന ടിപി വധക്കേസില്‍ ജനങ്ങള്‍ക്ക്‌ മുന്‍പില്‍ പിണറായി വിജയന്‍ കുറ്റക്കാരനാണ്‌. കേന്ദ്രം ആരു ഭരിക്കണമെന്നത്‌ സിപിഎമ്മിനെ അലോസരപ്പെടുത്തുന്നത്‌ ഇതാണ്‌. അതുകൊണ്ട്‌ തന്നെ കോണ്‍ഗ്രസ്‌ അധികാരത്തിലെത്തണമെന്ന്‌ കൂടുതല്‍ ആഗ്രഹിക്കുന്നത്‌ സിപിഎമ്മാണ്‌. സോളാര്‍ വിഷയത്തില്‍ സിപിഎം സമരത്തില്‍ നിന്നും പിന്‍മാറിയത്‌ ലാവ്ലിന്‍, ടിപി കേസുകളില്‍ കോണ്‍ഗ്രസുമായി ഉണ്ടാക്കിയ രഹസ്യ ധാരണയുടെ ഫലമാണ്‌. ദേശീയ തലത്തില്‍ ഇടതിനൊപ്പമുള്ള ആര്‍എസ്പി കേരളത്തില്‍ യുഡിഎഫ്‌ പാളയത്തിലെത്തിയപ്പോള്‍ നടപടിയെടുക്കാന്‍ സിപിഎം തയ്യാറായില്ലെന്നതും ശ്രദ്ധിക്കേണ്ടതാണ്‌. 
ബംഗാള്‍ ഉള്‍പ്പെടെയുള്ള മറ്റ്‌ സംസ്ഥാനങ്ങളില്‍ ആര്‍എസ്പിയുമായി ചേര്‍ന്നാണ്‌ സിപിഎം മത്സരിക്കുന്നത്‌. സിപിഎം തെരഞ്ഞെടുപ്പിന്‌ ശേഷം കോണ്‍ഗ്രസുമായി ചേരും. ആര്‍എസ്പി നേരത്തെ തീരുമാനം കൈക്കൗണ്ടുവെന്ന്‌ മാത്രം! യുപിഎയില്‍ മന്ത്രിസ്ഥാനമുള്ള എന്‍സിപിയെ കേരളത്തില്‍ കൂടെക്കൂട്ടുന്നതിനും സിപിഎമ്മിന്‌ നാണക്കേടില്ല. പല കാലങ്ങളില്‍ ബിജെപിയുമായി കൂട്ടുചേര്‍ന്ന പ്രാദേശിക കക്ഷികളുമായി ചേര്‍ന്ന്‌ മുന്നണിയുണ്ടാക്കുന്നതിലും മതേതര പ്രതിസന്ധിയില്ല.
അടിയന്തരാവസ്ഥക്ക്‌ ശേഷം കോണ്‍ഗ്രസ്‌ തകര്‍ന്നടിഞ്ഞ 1977ലെ തെരഞ്ഞെടുപ്പിന്റെ ആവര്‍ത്തനമാകും ഇത്തവണയെന്നാണ്‌ വിലയിരുത്തല്‍. കോണ്‍ഗ്രസിനെതിരെ ജനവികാരം അത്രക്ക്‌ ശക്തമാണിപ്പോള്‍. കോണ്‍ഗ്രസിനെ രക്ഷിക്കാനുള്ള ചുമതല ഏറ്റെടുത്ത്‌ തങ്ങളുടെ അഴിമതിയും കൊലപാതകവും മൂടിവയ്ക്കാനുള്ള ശ്രമമാണ്‌ സിപിഎമ്മിന്റേത്‌. കോണ്‍ഗ്രസിനെ പിന്തുണച്ച ആദ്യ യുപിഎ സര്‍ക്കാരിന്‌ ശേഷം നടന്ന തെരഞ്ഞെടുപ്പില്‍ എംപിമാരുടെ എണ്ണം 43ല്‍ നിന്നും 16 ആയി കുറഞ്ഞതെങ്കിലും സിപിഎം ഓര്‍ക്കണം. 
കെ. സുജിത്ത്‌

</TEXT>
</DOC>