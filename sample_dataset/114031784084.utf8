<DOC>
<DOCNO>114031784084.utf8</DOCNO>
<TEXT>


           ചുഴലിക്കാറ്റ്‌: വിപത്ത്‌ തടയാന്‍ പുതിയ പ്രൊജക്ട്‌    

Monday 17 March 2014 10:26 pm IST

        തിരുവനന്തപുരം: ദേശീയ ചുഴലിക്കാറ്റ്‌ അപകടസാധ്യതാ ലഘൂകരണ പ്രോജക്ട്‌(നാഷണല്‍ സൈക്ലോണ്‍ റിസ്ക്‌ മിറ്റിഗേഷന്‍ പ്രോജക്ട്‌) നടപ്പാക്കുന്നതിന്റെ പ്രാരംഭ ചര്‍ച്ചകള്‍ക്കായി ലോകബാങ്കിന്റെയും കേന്ദ്ര ദുരന്തനിവാരണ അതോറിറ്റിയുടെയും പ്രതിനിധികള്‍ 20ന്‌ സംസ്ഥാന സര്‍ക്കാരുമായി ചര്‍ച്ച നടത്താനെത്തും. നാലുപേരടങ്ങുന്ന സംഘമാണ്‌ ചര്‍ച്ചയ്ക്കായെത്തുന്നത്‌. തീരപ്രദേശങ്ങളില്‍ ചുഴലിക്കാറ്റു മൂലം ഉണ്ടാകുന്ന വിപത്തുകള്‍ തടയാന്‍ ലോക ബാങ്കിന്റെ പുതിയ പ്രോജക്ട്‌ നടപ്പാക്കുന്നത്‌ സംബന്ധിച്ചാണ്‌ ചര്‍ച്ചനടക്കുക.
ചുഴലിക്കാറ്റു മൂലം ഉണ്ടാകുന്ന ദുരന്തങ്ങള്‍ കേരളാ തീരത്ത്‌ വളരെ കുറവായതിനാല്‍ ഇതുവരെയും കേന്ദ്ര ദുരന്തനിവാരണ അതോറിറ്റി പരിഗണിച്ചിരുന്നില്ല. എന്നാല്‍ മലപ്പുറം, കണ്ണൂര്‍, കോഴിക്കോട്‌ എന്നിവിടങ്ങളില്‍ ഓരോ തവണ വര്‍ഷങ്ങള്‍ക്കു മുമ്പ്‌ ചുഴലിക്കാറ്റ്‌ ഉണ്ടായിട്ടുണ്ടെന്നു വിലയിരുത്തിയതിന്റെ അടിസ്ഥാനത്തിലാണ്‌ ഈ വര്‍ഷം ചുഴലിക്കാറ്റിന്റെ അപകട സാധ്യത ലഘൂകരിക്കാന്‍ വേണ്ടിയുള്ള മുന്‍കരുതലുകള്‍ക്കായി പ്രവര്‍ത്തനം നടത്താന്‍ തീരുമാനിച്ചത്‌.
590 കിലോമീറ്ററോളം കടല്‍ത്തീരമുള്ള കേരളത്തില്‍ സൂനാമിത്തിര വന്നതിനു ശേഷം വര്‍ഷാവര്‍ഷം ഉണ്ടാകുന്ന കടല്‍ക്ഷോഭത്തിന്റെ ദുരിതങ്ങളാണ്‌. വള്ളവും വലയും കുടിലുമെല്ലാം കടലെടുക്കുന്ന സാഹചര്യമാണ്‌. ഇതിന്റെ ഭാഗമായി സംസ്ഥാന ദുരന്ത നിവാരണ വകുപ്പ്‌ കടല്‍ ക്ഷോഭത്തെ ദേശീയ പ്രകൃതി ദുരന്ത സാധ്യതാ പട്ടികയില്‍ ഉള്‍പ്പെടുത്തണമെന്ന അപേക്ഷ നല്‍കിയിട്ടുണ്ട്‌. എന്നാല്‍ ഇത്‌ കേന്ദ്രം ഇതുവരെ പരിഗണിച്ചിട്ടില്ല. 15-ാ‍ം ധനകാര്യ കമ്മിഷനില്‍ മാത്രമേ കേരളത്തിന്റെ ആവശ്യം പരിഗണിക്കൂ. ലോകബാങ്ക്‌ നടപ്പാക്കുന്ന പ്രോജക്ടിന്റെ രണ്ടാംഘട്ടമാണിത്‌. 
ആദ്യഘട്ടത്തില്‍ ഒറീസ, ആന്ധ്രാപ്രദേശ്‌ തുടങ്ങിയവയ്ക്കാണ്‌ ഫണ്ടനുവദിച്ചത്‌. രണ്ടാം ഘട്ടത്തില്‍ തെക്കന്‍ സംസ്ഥാനങ്ങള്‍ക്കു പ്രാധാന്യം നല്‍കിയിട്ടുണ്ട്‌. കര്‍ണാടക, തമിഴ്‌നാട്‌ എന്നിവിടങ്ങളിലും ലോകബാങ്കു പ്രതിനിധികള്‍ ചര്‍ച്ച ചെയ്യും.കടല്‍ ഭിത്തികളുടെ പൊക്കം കൂട്ടുന്നതടക്കമുള്ള പ്രവൃത്തികള്‍ ചെയ്യണമെന്നുള്ള നിര്‍ദേശങ്ങള്‍ സംസ്ഥാന ദുരന്ത നിവാരണ വകുപ്പ്‌ മുന്നോട്ടു വയ്ക്കും. തീരപ്രദേശങ്ങളില്‍ വ്യാപകമായി കാറ്റാടി മരങ്ങള്‍ വെച്ചു പിടിപ്പിക്കുന്നതും പരിഗണിക്കണം. പുലിമുട്ടുകള്‍, പരമ്പരാഗത കടല്‍ ഭിത്തികള്‍, എന്നിവയ്ക്കു കൂടുതല്‍ പ്രാധാന്യം നല്‍കുന്നതിനൊപ്പം ആധുനിക രീതിയിലുള്ള സംവിധാനങ്ങളും കൊണ്ടു വരുന്നതിനു പ്രോജക്ടില്‍ ഫണ്ട്‌ ആവശ്യപ്പെടും. പ്രതിനിധികള്‍ തീരപ്രദേശങ്ങള്‍ കണ്ടു മനസ്സിലാക്കുകയും ചുഴലിക്കാറ്റ്‌ രൂപാന്തരപ്പെടാന്‍ സാധ്യതയുള്ള കടല്‍ മേഖലകള്‍ ഏതൊക്കെയാണെന്നു ശാസ്ത്രീയമായി അറിയുകയും ചെയ്തതിനു ശേഷമേ പ്രോജക്ടിനു അനുമതി നല്‍കുന്നതിനെ കുറിച്ച്‌ ആലോചിക്കുകയുള്ളൂ. 
വര്‍ഷ കാലത്ത്‌ ചുഴലിക്കാറ്റുണ്ടാകാവുന്ന സംസ്ഥാനമെന്ന നിലയിലാണ്‌ കേരളത്തെ പരിഗണിച്ചത്‌. കാലാവസ്ഥാ വ്യതിയാനങ്ങള്‍, കടലില്‍ ഉണ്ടാകുന്ന അസാധാരണ മാറ്റങ്ങള്‍, കാറ്റിന്റെ ശക്തി വര്‍ധിക്കുമ്പോഴുണ്ടാകുന്ന പ്രശ്നങ്ങള്‍, ചുഴലിക്കാറ്റ്‌ രൂപാന്തരപ്പെടുമ്പോള്‍ മുന്‍കൂട്ടി മനസ്സിലാക്കാനും അതിനെ പ്രതിരോധിക്കുന്നതിനു വേണ്ടിയുള്ള മുന്‍കരുതലുകളുമെല്ലാം പ്രോജക്ടിന്റെ ഭാഗമായി ഉണ്ടാകും.
എ.എസ്‌. ദേവ്‌

</TEXT>
</DOC>