<DOC>
<DOCNO>114011067247.utf8</DOCNO>
<TEXT>


           വിമാനത്താവളം ആറന്മുള ക്ഷേത്രത്തിന്‌ ഭീഷണിയെന്ന്‌ അഭിഭാഷക കമ്മീഷന്‍    

Friday 10 January 2014 10:15 pm IST

കൊച്ചി: ആറന്മുള വിമാനത്താവള പദ്ധതിയെ ശക്തമായി എതിര്‍ക്കുന്ന അഭിഭാഷക കമ്മീഷന്റെ റിപ്പോര്‍ട്ട്‌ കോടതിയില്‍ സമര്‍പ്പിച്ചു. ആറന്മുള പാര്‍ത്ഥസാരഥി ക്ഷേത്ര കൊടിമരത്തിന്റെ ഉയരം കുറയ്ക്കേണ്ടിവരും എന്ന പത്രവാര്‍ത്തകളെത്തുടര്‍ന്ന്‌ ദേവസ്വം ഓംബുഡ്സ്മാന്‍ ഹൈക്കോടതിയില്‍ സമര്‍പ്പിച്ച റിപ്പോര്‍ട്ട്‌ ജസ്റ്റിസ്‌ ടി.ആര്‍. രാമചന്ദ്രന്‍നായര്‍, ജസ്റ്റിസ്‌ ബി. കമാല്‍പാഷ എന്നിവരടങ്ങിയ ഡിവിഷന്‍ ബെഞ്ച്‌ പരിഗണിച്ചു. ഇതുമായി ബന്ധപ്പെട്ട്‌ നിയമിക്കപ്പെട്ട അഭിഭാഷക കമ്മീഷന്‍ അഡ്വ. എസ്‌. സുബാഷ്ചന്ദ്‌ 318 പേജുള്ള സമഗ്രമായ റിപ്പോര്‍ട്ടാണ്‌ സമര്‍പ്പിച്ചിരിക്കുന്നത്‌. റിപ്പോര്‍ട്ട്‌ പരിഗണിച്ച ഹൈക്കോടതി കേന്ദ്ര വ്യോമയാന മന്ത്രാലയത്തെയും മലിനീകരണ നിയന്ത്രണ ബോര്‍ഡിനെയും കക്ഷിചേര്‍ക്കാന്‍ നിര്‍ദ്ദേശിച്ചു. റിപ്പോര്‍ട്ടിലെ പ്രധാന വിവരങ്ങള്‍ ഇവയാണ്‌: ക്ഷേത്രത്തിന്റെ കൊടിമരത്തിന്‌ മുകളില്‍ സിഗ്നല്‍ വിളക്ക്‌ സ്ഥാപിക്കുന്നത്‌ താന്ത്രികവിധിക്ക്‌ എതിരാണ്‌. കുന്നുകളിടിച്ച്‌ നിരത്തുന്നത്‌ മലദൈവങ്ങളെ ആരാധിക്കുന്ന ഭക്തരുടെ മനസിനെ മുറിവേല്‍പ്പിക്കും. ഗുരുതരമായ പാരിസ്ഥിതിക പ്രശ്നങ്ങളാണ്‌ വിമാനത്താവള പദ്ധതികൊണ്ടുണ്ടാകുന്നത്‌. നെല്‍വയല്‍ നികത്തുന്നതും നാല്‌ മലകള്‍ ഇടിച്ചുനിരത്തുന്നതും കോഴിത്തോട്‌ നികത്തുന്നതുമൊക്കെ പമ്പാനദിയെ സാരമായി ബാധിക്കും. പമ്പാനദിയില്‍ വെള്ളപ്പൊക്കം ഉണ്ടാകും. ഇത്‌ ക്ഷേത്രത്തിന്റെ സുഗമമായ നടത്തിപ്പിനെ ബാധിക്കും. വെള്ളപ്പൊക്കമുണ്ടായാല്‍ കാലപ്പഴക്കമുള്ള ക്ഷേത്രഗോപുരത്തെ ബാധിക്കും.
കനത്ത ശബ്ദമലിനീകരണമാണ്‌ വിമാനത്താവളം ഉണ്ടാക്കാന്‍ പോകുന്നത്‌. റണ്‍വേ ആയിരം മീറ്റര്‍ മാറ്റിസ്ഥാപിച്ചാലും ക്ഷേത്രത്തെ ബാധിക്കും. ഇത്‌ വരും തലമുറകള്‍ക്ക്‌ ഭീഷണിയാകാനിടയുണ്ട്‌. തൊട്ടടുത്ത്‌ തിരുവനന്തപുരത്തും നെടുമ്പാശ്ശേരിയിലും വിമാനത്താവളം ഉണ്ട്‌. ആറന്മുള വിമാനത്താവളം ക്ഷേത്രപരിശുദ്ധിയെയും സാംസ്കാരിക പൈതൃകത്തെയും ഗുരുതരമായി ബാധിക്കുമെന്നും അഭിഭാഷക കമ്മീഷന്‍ റിപ്പോര്‍ട്ടില്‍ പറയുന്നു.
    
</TEXT>
</DOC>