<DOC>
<DOCNO>114012570986.utf8</DOCNO>
<TEXT>


           വിഷ്ണുനാരായണന്‍ നമ്പൂതിരിക്ക്‌ പത്മശ്രീ; ഇസ്രോ തലവനും കമലഹാസനും പത്മഭൂഷണ്‍    

Saturday 25 January 2014 10:49 pm IST

ന്യൂദല്‍ഹി: കവി വിഷ്ണു നാരായണന്‍ നമ്പൂതിരിയടക്കം പത്തു മലയാളികള്‍ക്ക്‌ പത്മപുരസ്കാരം. ഐഎസ്‌ആര്‍ഒ തലവനും മലയാളിയുമായ ഡോ. കെ.രാധാകൃഷ്ണനും ചലച്ചിത്ര ഇതിഹാസം കമലഹാസനും പത്മഭൂഷണ്‍ പുരസ്കാരം ലഭിക്കും. ശാസ്ത്രജ്ഞന്‍ ഡോ. ആര്‍.എ.മഷേല്‍ക്കര്‍ക്കും യോഗ ഗുരു ബി.കെ.എസ്‌.അയ്യങ്കാര്‍ക്കും പത്മവിഭൂഷണ്‍ ബഹുമതിയുണ്ട്‌. ഇന്നലെയാണ്‌ രാജ്യത്തെ പരമോന്നത ബഹുമതികള്‍ രാഷ്ട്രപതി പ്രഖ്യാപിച്ചത്‌. 
കവിയെ കൂടാതെ മലയാളി സ്ക്വാഷ്‌ താരം ദീപിക പള്ളിക്കല്‍, ശാസ്ത്രജ്ഞന്‍ മാധവന്‍ ചന്ദ്രദത്തന്‍ (സയന്‍സ്‌ ആന്‍ഡ്‌ എഞ്ചിനീയറിംഗ്‌), ഗൈനക്കോളജിസ്റ്റ്‌ ഡോ. സുഭദ്ര നായര്‍, നര്‍ത്തകി കലാമണ്ഡലം സത്യഭാമ, നടി വിദ്യാബാലന്‍, സന്തോഷ്‌ ശിവന്‍ (സിനിമ), എലുവത്തുങ്കല്‍ ദേവസ്സി ജെമ്മിസ്‌, ഡോ. പൗലോസ്‌ ജേക്കബ്‌ എന്നിവരാണ്‌ പത്മശ്രീ പുരസ്കാരങ്ങള്‍ നേടിയ മലയാളികള്‍.
രാഷ്ട്രപതിയുടെ സ്തുത്യര്‍ഹ സേവനത്തിനുള്ള പോലീസ്‌ മെഡല്‍ പ്രഖ്യാപിച്ചപ്പോള്‍ കേരളത്തില്‍ നിന്നുളള ഏഴു പോലീസുകാര്‍ അര്‍ഹരായി. എഡിജിപി ബി. സന്ധ്യയ്ക്കും അനില്‍കാന്തിനും വിശിഷ്ട സേവനത്തിനുള്ള മെഡല്‍ ലഭിച്ചപ്പോള്‍, തമ്പി.എസ്‌.ദുര്‍ഗാദത്ത്‌, എം.കെ. ശ്രീനിവാസന്‍, ബി. ഹരിപ്രസാദ്‌, കെ.ജി.വര്‍ഗ്ഗീസ്‌, ബി. റാഫേല്‍, എസ്‌.ഷാജഹാന്‍, ഫിറോസ്‌ എന്നിവര്‍ക്ക്‌ സ്തുത്യര്‍ഹ സേവനത്തിനുള്ള പോലീസ്‌ മെഡല്‍ ലഭിച്ചു. 
    
</TEXT>
</DOC>