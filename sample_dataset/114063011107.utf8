<DOC>
<DOCNO>114063011107.utf8</DOCNO>
<TEXT>


           ഇന്ത്യ ആയുധനിര്‍മ്മാണം തുടങ്ങുന്നു; ഉറക്കം നഷ്ടപ്പെട്ട് വിദേശരാജ്യങ്ങള്‍    

Monday 30 June 2014 12:17 am IST

ന്യൂദല്‍ഹി:  ഇന്ത്യന്‍ ആയുധവിപണിയെ തദ്ദേശീയവല്‍ക്കരിക്കാനൊരുങ്ങുന്ന നരേന്ദ്രമോദി  സര്‍ക്കാരിന്റെ നടപടി വിദേശ രാജ്യങ്ങളുടെ ഉറക്കം കെടുത്തുന്നു. പ്രതിരോധ  മേഖലയിലെ യുദ്ധോപകരണങ്ങള്‍ ഇന്ത്യന്‍ കമ്പനികളോട് നിര്‍മ്മിക്കാന്‍ മോദി  സര്‍ക്കാര്‍ ആവശ്യപ്പെട്ടതാണ് വിദേശരാജ്യങ്ങള്‍ക്ക് തിരിച്ചടിയായത്. ഇതോടെ  പ്രധാനമന്ത്രി നരേന്ദ്രമോദിയുമായി കൂടിക്കാഴ്ച നടത്തുന്നതിനായി വിവിധ  രാഷ്ട്രപ്രതിനിധികള്‍ ധൃതിപിടിച്ച് ഇന്ത്യയിലേക്കെത്തുകയാണ്.
ഫ്രാന്‍സ്,  അമേരിക്ക, ബ്രിട്ടന്‍ എന്നീ രാജ്യങ്ങളിലെ ഉന്നത രാഷ്ട്രീയ നേതൃത്വം  പത്തുദിവസത്തിനകം മോദിയുമായി സന്ദര്‍ശന അനുമതി തേടിയിട്ടുണ്ട്.  പ്രതിരോധമേഖലയിലെ വിദേശ നിക്ഷേപ സാധ്യതകള്‍ എന്‍ഡിഎ സര്‍ക്കാര്‍ ആരാഞ്ഞതും  വിദേശ പ്രതിനിധികളുടെ സന്ദര്‍ശനത്തിനു പിന്നിലുണ്ട്. സാങ്കേതിക  വിദ്യയുടെ  കൈമാറ്റം സാധ്യമായ കരാറുകള്‍ക്ക് മാത്രമാണ് പ്രതിരോധമേഖല  തുറന്നുകൊടുക്കുന്നത്. അതിനാല്‍ത്തന്നെ വിദേശ പ്രതിനിധികള്‍  ഇക്കാര്യത്തില്‍ അനുകൂല സമീപനം സ്വീകരിക്കാനാണ് സാധ്യത.

ലോകത്തിലെ  ഏറ്റവും വലിയ ആയുധ ഇറക്കുമതി രാഷ്ട്രം എന്നതുമാറ്റി ഏറ്റവും വലിയ  ആയുധനിര്‍മ്മാതാവ് എന്ന നിലയിലേക്ക് ഇന്ത്യയെ മാറ്റുന്നതിനുള്ള ശ്രമങ്ങളാണ്  മോദി സര്‍ക്കാര്‍ ആരംഭിച്ചിരിക്കുന്നത്. തദ്ദേശീയമായി പ്രതിരോധ  ഉപകരണങ്ങള്‍ ഉല്‍പ്പാദിപ്പിക്കുന്നതിനുള്ള നിബന്ധനകള്‍ ഒഴിവാക്കി ആയുധ  കയറ്റുമതി ലക്ഷ്യമിട്ടുള്ള നടപടികള്‍ ഇന്ത്യന്‍ ഭരണകൂടം ആരംഭിച്ചു കഴിഞ്ഞു.  1947ല്‍ സ്വാതന്ത്ര്യലബ്ദിക്കുശേഷം ഒരു പ്രധാനമന്ത്രിയും തയ്യാറാവാതിരുന്ന  കാര്യമാണിത്. ആയുധ ഇറക്കുമതിക്കു പകരം മേഖലയിലെ വിദേശനിക്ഷേപവും  തദ്ദേശീയമായ ആയുധനിര്‍മ്മാണവും രാജ്യത്തിന്റെ നയമായി മാറുമ്പോള്‍ ഇതിന്റെ  ആദ്യഉപഭോക്താക്കളായി മാറുന്നതിനാണ് വിദേശ രാജ്യങ്ങളുടെ ശ്രമം.

ഫ്രഞ്ച്  വിദേശകാര്യമന്ത്രി ലോറന്റ് ഫാബിയസാണ് മോദിയുമായുള്ള കൂടിക്കാഴ്ചയ്ക്കായി  ആദ്യം ദല്‍ഹിയിലെത്തുന്നത്. 15 ബില്യണ്‍ ഡോളറിന്റെ 126 റാഫേല്‍  യുദ്ധവിമാനങ്ങള്‍ വാങ്ങുന്നതിനായി ഫ്രാന്‍സുമായി ഇന്ത്യ  കരാറിലേര്‍പ്പെട്ടിട്ടുണ്ട്. ഇന്നെത്തുന്ന ഫ്രഞ്ച് വിദേശകാര്യമന്ത്രി  മോദിയേയും അരുണ്‍ ജെയ്റ്റ്‌ലിയേയും കണ്ട് കരാറിന്റെ കാര്യത്തില്‍  വ്യക്തതയുണ്ടാക്കും. ഇതിനു പിന്നാലെ യുഎസ് സെനറ്റര്‍ ജോണ്‍ മക്കെയിനും  ബ്രിട്ടീഷ് വിദേശകാര്യ സെക്രട്ടറി വില്യം ഹഗ്, ധനമന്ത്രി ജോര്‍ജ് ഒസ്‌ബോണ്‍  എന്നിവരും ദല്‍ഹിയിലെത്തും.
ഇന്ത്യയുമായി ഏറ്റവുമധികം ആയുധകൈമാറ്റം  നടത്തുന്ന റഷ്യ ഉപപ്രധാനമന്ത്രി ദിമിത്രി റോഗോസിനെ രണ്ടാഴ്ചയ്ക്കകം  ദല്‍ഹിയിലേക്കയക്കുന്നുണ്ട്. കഴിഞ്ഞ വര്‍ഷം മാത്രം 6 ബില്യണ്‍ ഡോളറാണ്  ആയുധങ്ങള്‍ വാങ്ങുന്നതിനായി ഇന്ത്യ ചെലവഴിച്ചത്.

എസ്. സന്ദീപ്

</TEXT>
</DOC>