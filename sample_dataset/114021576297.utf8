<DOC>
<DOCNO>114021576297.utf8</DOCNO>
<TEXT>


           ഫാക്ടിന്‌ കേന്ദ്രസഹായം: തീരുമാനം 20-ന്‌ അറിയാം    

Saturday 15 February 2014 10:11 pm IST

        കൊച്ചി: സാമ്പത്തിക പരാധീനതയില്‍പ്പെട്ട്‌ ഫാക്ട്‌ നട്ടം തിരിയുമ്പോഴും കേന്ദ്രത്തിന്‌ നിസംഗത. കേരളത്തില്‍ നിന്നും രാജ്യസഭയിലും ലോക്സഭയിലുമായി 29 അംഗങ്ങള്‍ ഉള്ള സാഹചര്യത്തിലാണ്‌ കേരളത്തോടുള്ള അവഗണന കേന്ദ്രം തുടരുന്നത്‌. വാഗ്ദാനങ്ങള്‍ ചൊരിയുമ്പോഴും പത്രത്തിലുണ്ട്‌ പാത്രത്തിലില്ല എന്നതാണ്‌ അവസ്ഥ. 
അതേസമയം സോണിയാഗാന്ധിയുടെ മണ്ഡലമായ റായ്ബറേലിയില്‍ യൂണിറ്റുള്ള ഇന്ത്യന്‍ ടെലിഫോണ്‍ ഇന്‍ഡസ്ട്രീസ്‌ ലിമിറ്റഡിന്‌ 4156.79 കോടി രൂപയുടെ സാമ്പത്തിക പാക്കേജിന്‌ കേന്ദ്ര സര്‍ക്കാരിന്റെ 13-ാ‍ം തീയതി ചേര്‍ന്ന സാമ്പത്തിക കാര്യ മന്ത്രിസഭാ സമിതി അനുമതി നല്‍കുകയുണ്ടായി. ആ യോഗത്തില്‍ ഫാക്ടിന്റെ കാര്യവും പരിഗണനയ്ക്ക്‌ വരുമെന്നാണ്‌ പ്രതീക്ഷിച്ചിരുന്നത്‌. ഐടിഐ ലിമിറ്റഡിന്‌ പാലക്കാടും യൂണിറ്റുണ്ട്‌. 2004-05 ല്‍ ഈ കമ്പനി ബോര്‍ഡ്‌ ഫോര്‍ ഇന്‍ഡസ്ട്രീയല്‍ ആന്റ്‌ ഫിനാന്‍ഷ്യല്‍ റീകണ്‍സ്ട്രക്ഷന്റെ (ബിഐഎഫ്‌ആര്‍) പരിഗണനയില്‍ വന്നിരുന്നു. എന്നാല്‍ കോര്‍ഇന്‍ഡസ്ട്രി ഗണത്തില്‍പ്പെടുന്നതും സേവനമേഖലയില്‍ ഉള്‍പ്പെടുന്നതുമായ കമ്പനിയെന്ന നിലയിലും ഇതേ സേവനം നല്‍കുന്ന നിരവധി കമ്പനികള്‍ രാജ്യത്തിലുണ്ട്‌. എന്നാല്‍ ഭക്ഷ്യസുരക്ഷയുമായി നേരിട്ട്‌ ബന്ധപ്പെടുന്ന സ്ഥാപനമെന്ന നിലയില്‍ അര്‍ഹിക്കുന്ന പരിഗണന ലഭിക്കേണ്ടിയിരുന്നിട്ടും ഫാക്ടിന്‌ അവഗണനയായിരുന്നു മിച്ചം. ഭക്ഷ്യസ്വയംപര്യാപ്തത നേടുന്നതില്‍ നിന്നും രാജ്യത്തെ പിന്നോട്ടടിക്കുന്ന നിലപാടാണിതെന്നും അദ്ദേഹം അഭിപ്രായപ്പെട്ടു. 
ജീവനക്കാര്‍ക്ക്‌ വേണ്ടി യാതൊരു സാമ്പത്തിക സഹായവും ഫാക്ട്‌ ആവശ്യപ്പെട്ടിട്ടില്ല. പല വര്‍ഷങ്ങളിലേയും അരിയേഴ്സ്‌ ജീവനക്കാര്‍ ത്യജിച്ചിട്ടുമുണ്ട്‌. ഫാക്ടിന്‌ നിലനില്‍പ്പിനാവശ്യമായ 991 കോടി രൂപയുടെ സാമ്പത്തിക പാക്കേജിന്‌ അനുമതി നല്‍കണമെന്ന ആവശ്യം മാത്രമേ കമ്പനി മുന്നോട്ട്‌ വയ്ക്കുന്നുള്ളു. കേന്ദ്രമന്ത്രിമാരായും സഹമന്ത്രിമാരായും എട്ടു പേരാണ്‌ കേരളത്തില്‍ നിന്നുള്ളത്‌. രാജ്യസഭ ഉപാധ്യക്ഷനും മലയാളിയാണ്‌. ഇവര്‍ക്കൊന്നും തന്നെ ഫാക്ടിന്‌ പാക്കേജ്‌ അനുവദിക്കുന്ന കാര്യത്തില്‍ ശക്തമായ സ്വാധീനം ചെലുത്താന്‍ സാധിക്കുന്നുമില്ല. കൂടാതെ 37 ഓളം മലയാളി ഉദ്യോഗസ്ഥരാണ്‌ കേന്ദ്ര സ്ഥാപനങ്ങളില്‍ ഉന്നത സ്ഥാനം വഹിക്കുന്നതും. 
യുപിഎ അധ്യക്ഷ സോണിയ ഗാന്ധിയുടെ മണ്ഡലത്തില്‍ യൂണിറ്റുള്ളതിനാലാണ്‌ ഐടിഐ ലിമിറ്റഡിന്‌ പാക്കേജ്‌ അനുവദിക്കാന്‍ കേന്ദ്രം മടികാട്ടാതിരുന്നതെന്ന ആരോപണവും ഉയരുന്നുണ്ട്‌. രോഗഗ്രസ്ഥ സ്ഥാപനം എന്ന്‌ മുദ്രകുത്തപ്പെട്ട ഒരു കമ്പനിയ്ക്ക്‌ വേണ്ടി പാക്കേജ്‌ അനുവദിച്ചിട്ടും ഈ പട്ടികയില്‍ ഇതുവരേയും ഉള്‍പ്പെടാത്ത ഫാക്ടിന്‌ വേണ്ടി പാക്കേജ്‌ അനുവദിക്കാന്‍ എന്തുകൊണ്ട്‌ കേന്ദ്രം മടിക്കുന്നു എന്ന ചോദ്യമാണ്‌ ഉയരുന്നത്‌. 
എന്നാല്‍ വരുന്ന 20-ാ‍ം തീയതി ചേരുന്ന കേന്ദ്ര സര്‍ക്കാരിന്റെ സാമ്പത്തിക കാര്യ മന്ത്രിസഭാ സമിതിയില്‍ ഫാക്ടിന്‌ സാമ്പത്തിക പാക്കേജ്‌ അനുവദിച്ചില്ലെങ്കില്‍ ബിഐഎഫ്‌ആറിന്റെ രോഗഗ്രസ്ഥ സ്ഥാപനങ്ങളുടെ പട്ടികയില്‍ ഫാക്ടും ഉള്‍പ്പെടും. മാര്‍ച്ചില്‍ തെരഞ്ഞെടുപ്പ്‌ പ്രഖ്യാപനവും പെരുമാറ്റച്ചട്ടവും നിലവില്‍ വരുമ്പോള്‍ പാക്കേജ്‌ അനുവദിക്കുന്ന കാര്യത്തില്‍ തീരുമാനം അന്തിമമായി നീളും. ഇപ്പോള്‍ തന്നെ കൊച്ചിന്‍ റിഫൈനറിയില്‍ നിന്നും നാഫ്ത വാങ്ങിയ ഇനത്തില്‍ ഒക്ടോബര്‍ വരെയുള്ള കണക്കുകള്‍ അനുസരിച്ച്‌ 300 കോടിയോളം രൂപയും എല്‍ എന്‍ ജി വാങ്ങിയ ഇനത്തില്‍ 150 കോടിയോളവും നല്‍കാനുണ്ട്‌. വേനല്‍കാലമായതിനാല്‍ വളത്തിന്റെ വില്‍പനയും ഇപ്പോള്‍ നടക്കില്ല. പ്രവര്‍ത്തന മൂലധനം ഇല്ലാത്തതിനാല്‍ ഓവര്‍ ഡ്രാഫ്റ്റായി 800 കോടിയോളം രൂപയും എടുത്തിട്ടുണ്ട്‌. ഈ തുക മാര്‍ച്ച്‌ 31 ന്‌ അകം തിരിച്ചടയ്ക്കേണ്ടതുമുണ്ട്‌. കാപ്രോലാക്ടം, അമോണിയ പ്ലാന്റുകള്‍ പ്രവര്‍ത്തിക്കുന്നില്ല. 
20-ാ‍ം തീയതിയോടെ സാമ്പത്തിക പാക്കേജിന്റെ കാര്യത്തില്‍ അനുകൂല തീരുമാനം ഉണ്ടായില്ല എങ്കില്‍ സമരം കൂടുതല്‍ ശക്തമാക്കാനാണ്‌ സേവ്‌ ഫാക്ട്‌ ആക്ഷന്‍ കമ്മറ്റിയുടെ തീരുമാനം. ഫാക്ടിനെ സംരക്ഷിക്കൂ എന്ന ആവശ്യം ഉന്നയിച്ച്‌ നടത്തുന്ന നിരാഹാര സമരം 18 ദിനങ്ങള്‍ പിന്നിടുന്നു. ഈ സാഹചര്യത്തില്‍ 20-ാ‍ം തിയതി ജില്ല സമരസഹായസമിതിയുടേയും സേവ്‌ ഫാക്ടിന്റേയും സംയുക്താഭിമുഖ്യത്തില്‍ സെക്രട്ടേറിയറ്റ്‌ നടയില്‍ ഏകദിന സത്യഗ്രഹം നടത്തും. 18-ാ‍ം തിയതി ധനകാര്യ മന്ത്രി കെ.എം.മാണി ഔദ്യോഗിക വസതിയില്‍വച്ച്‌ സേവ്‌ ഫാക്ട്‌ പ്രതിനിധികളുമായി കൂടിക്കാഴ്ച നടത്തും. ഇതുകൊണ്ടൊന്നും പ്രശ്നത്തിന്‌ പരിഹാരം ആയില്ലെങ്കില്‍ കടുത്ത പ്രക്ഷോഭപരിപാടികളുമായി മുന്നോട്ട്‌ പോകാനാണ്‌ തീരുമാനമെന്ന്‌ സേവ്‌ ഫാക്ട്‌ വക്താവ്‌ ജോര്‍ജ്ജ്‌ പറഞ്ഞു.
    
</TEXT>
</DOC>