<DOC>
<DOCNO>114100129516.utf8</DOCNO>
<TEXT>


           ഫഌക്‌സും പ്ലാസ്റ്റിക്കും നിരോധിക്കും    

Wednesday 1 October 2014 9:34 pm IST

        തിരുവനന്തപുരം: സംസ്ഥാനത്ത് ഫഌക്‌സുകള്‍ക്കും പ്ലാസ്റ്റിക് ഉപയോഗത്തിനും നിരോധനം ഏര്‍പ്പെടുത്തി നിയമം കൊണ്ടുവരാന്‍ മന്ത്രിസഭായോഗം തീരുമാനിച്ചു. ഇതിന് മുന്നോടിയായി അനധികൃതമായി സ്ഥാപിച്ചിരിക്കുന്ന മുഴുവന്‍ ഫഌക്‌സ്‌ബോര്‍ഡുകളും നീക്കം ചെയ്യും. മുഖ്യമന്ത്രിയുടെയും മന്ത്രിമാരുടെയും ഫഌക്‌സ്‌ബോര്‍ഡുകളാവും ആദ്യം നീക്കം ചെയ്യുകയെന്ന് മുഖ്യമന്ത്രി ഉമ്മന്‍ചാണ്ടി പറഞ്ഞു. മന്ത്രിസഭായോഗ തീരുമാനങ്ങള്‍ വിശദീകരിക്കുകയായിരുന്നു അദ്ദേഹം. മുന്‍സിപ്പാലിറ്റികളും പഞ്ചായത്തുകളും ഔദ്യോഗികമായി അംഗീകാരം നല്‍കിയിട്ടുള്ള പരസ്യബോര്‍ഡുകള്‍ ഇപ്പോഴുള്ള കാലാവധിവരെ തുടരും. അതിന് ശേഷം അനുമതി നല്‍കില്ല. ഗാന്ധിജയന്തിയോടനുബന്ധിച്ച് നടക്കുന്ന വിപുലമായ ശുചിത്വ വാരാചരണ പരിപാടികളുടെ ഭാഗമായാണ് ഫഌക്‌സുകള്‍ നീക്കം ചെയ്യുന്നത്.

റബ്ബറിന്റെ വിലിയിടിവ് തടയാന്‍ റോഡ് ടാറിങ്ങിന് പരമാവധി റബ്ബര്‍ മോഡിഫൈഡ് ബിറ്റുമിന്‍ ഉപയോഗിക്കണമെന്ന കര്‍ഷകരുടെ നിര്‍ദേശം മന്ത്രിസഭായോഗം തത്വത്തില്‍ അംഗീകരിച്ചു. കൊച്ചിന്‍ റിഫൈനറിയോട് ആവശ്യത്തിന് റബ്ബര്‍ മോഡിഫൈഡ് ബിറ്റുമിന്‍ പൊതുമരാമത്ത് വകുപ്പിന് ലഭ്യമാക്കാന്‍ നിര്‍ദേശിക്കുമെന്നും മുഖ്യമന്ത്രി പറഞ്ഞു. ഭൂരഹിതരായ പട്ടികജാതിക്കാര്‍ക്ക് ഭൂമി വിലയ്ക്ക് വാങ്ങി നല്‍കുന്ന പദ്ധതിയുടെ നിരക്ക് പരിഷ്‌കരിച്ചു. പഞ്ചായത്തുകളില്‍ അഞ്ചു സെന്റ് ഭൂമി വരെ വാങ്ങി നല്‍കുന്ന പദ്ധതിയുടെ നിരക്ക് സെന്റിന് 50000 രൂപയില്‍ നിന്ന് 75000 രൂപവരെയാക്കി ഉയര്‍ത്തി. മുന്‍സിപ്പാലിറ്റികളില്‍ മൂന്നുസെന്റ് വരെ വാങ്ങുന്നതിന് സെന്റിന് ഒന്നരലക്ഷമാക്കിയും കോര്‍പ്പറേഷനില്‍ സെന്റിന് രണ്ടുലക്ഷമാക്കിയും ഉയര്‍ത്തി. രണ്ടിടത്തും ഒരുലക്ഷം രൂപവരെയാണ് നിലവില്‍ നല്‍കി വരുന്നത്. ഗ്രാമപ്രദേശങ്ങളില്‍ അതീവ ദുര്‍ബലവിഭാഗങ്ങളായി കണക്കാക്കിയിട്ടുള്ള പട്ടികജാതിക്കാര്‍ക്ക് പുതുക്കിയ നിരക്കനുസരിച്ച് അഞ്ച് സെന്റ് ഭൂമി വാങ്ങാനുള്ള 3.75 ലക്ഷം രൂപയ്ക്ക് പുറമേ, വീട് വയ്ക്കുന്നതിന് 3.5 ലക്ഷം കൂടി ചേര്‍ത്ത് 7.25 ലക്ഷം രൂപ അനുവദിക്കാനും തീരുമാനിച്ചു. ആരോഗ്യവകുപ്പില്‍ മഴക്കാല രോഗ നിയന്ത്രണത്തിന്റെ ഭാഗമായി നിയമിച്ച താല്‍ക്കാലിക ജീവനക്കാരുടെ കാലാവധി 2015 മാര്‍ച്ച് 31 വരെ നീട്ടി. ആരോഗ്യവകുപ്പ് ഡയറക്ടറുടെ കീഴിലുള്ള 750 ഉം മെഡിക്കല്‍ വിദ്യാഭ്യാസ ഡയറക്ടറുടെ കീഴിലുള്ള 171 പേരുമടക്കം 921 പേരുടെ നിയമനകാലാവധിയാണ് നീട്ടിയത്.
തിരുവനന്തപുരത്ത് കഴക്കൂട്ടം മുതല്‍ ഈഞ്ചയ്ക്കല്‍ വരെയുള്ള ബൈപ്പാസ് ദേശീയ ഗെയിംസിന് മുന്നോടിയായി നാലുവരി പാതയാക്കും. ഇതിനായി അടിയന്തരമായി ജോലി ഏറ്റെടുക്കാന്‍ മന്ത്രിസഭായോഗം പൊതുമരാമത്ത് വകുപ്പിന് അനുമതി നല്‍കി. സ്ഥലം സര്‍ക്കാരിന്റെ കൈവശമുള്ളതിനാല്‍ പ്രവൃത്തി ഉടന്‍ ആരംഭിക്കുമെന്ന് മുഖ്യമന്ത്രി പറഞ്ഞു. പാലക്കാട് ജില്ലയില്‍ മണ്ണാര്‍ക്കാട് കരാറ സര്‍ക്കാര്‍ എല്‍.പി സ്‌കൂളിനെ യു.പി സ്‌കൂളാക്കി ഉയര്‍ത്താന്‍ തീരുമാനിച്ചു.  കടുത്തുരുത്തി കേന്ദ്രീയ വിദ്യാലയത്തിന് 8 ഏക്കര്‍ സ്ഥലം പാട്ടത്തിന് നല്‍കാനും മന്ത്രിസഭായോഗം തീരുമാനിച്ചു.
    
</TEXT>
</DOC>