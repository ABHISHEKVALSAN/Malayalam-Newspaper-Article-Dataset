<DOC>
<DOCNO>114051098281.utf8</DOCNO>
<TEXT>


           കൊടുവാള്‍ കുരിശുമായി കൊടുംവനത്തില്‍ വീണ്ടും കയ്യേറ്റം    

Saturday 10 May 2014 10:22 am IST

ഇടുക്കി : ചെറുതോണിക്കടുത്ത്‌ ചുരുളി വനത്തില്‍ അറക്കവാള്‍ പിടിപ്പിച്ച കുരിശ്‌ സ്ഥാപിച്ചു. ഇടുക്കി വനമേഖലയില്‍ കുറേ നാളുകളായി കുരിശ്‌ സ്ഥാപിച്ചുള്ള കയ്യേറ്റം കുറവായിരുന്നു. കുരിശ്‌ സ്ഥാപിക്കുകയും പിന്നീട്‌ അതിന്‌ ചുറ്റുമുള്ള വനഭൂമി വെട്ടിപ്പിടിക്കുകയും പള്ളി പണിത്‌ അവിടെ ആധിപത്യം ഉറപ്പിക്കുകയുമാണ്‌ ചില ക്രൈസ്തവസഭകളുടെ പരമ്പരാഗത ശൈലി. 
ഒരിടവേളയ്ക്കു ശേഷം കാട്ടുമൃഗങ്ങള്‍ക്കു പോലും വിനയാകുന്ന മൂര്‍ച്ചയേറിയ കുരിശുമായാണ്‌ ഇപ്പോള്‍ രംഗപ്രവേശം. ചുരുളി വനത്തില്‍ കാട്ടാനകളുടെ വിഹാരകേന്ദ്രമായ സ്ഥലത്താണ്‌ അറക്കവാള്‍ കുരിശ്‌ സ്ഥാപിച്ചിട്ടുള്ളത്‌. കോണ്‍ക്രീറ്റ്‌ കുരിശുണ്ടാക്കി അതില്‍ തടിമില്ലില്‍ ഉപയോഗിക്കുന്ന വാള്‍ മുറിച്ച്‌ ഘടിപ്പിച്ചിരിക്കുകയാണ്‌. ജനവാസ കേന്ദ്രത്തില്‍ നിന്നും മൂന്നു കിലോമീറ്റര്‍ ഉള്ളിലാണ്‌ ഈ കുരിശ്‌. ഇതിന്‌ മുമ്പ്‌ ഈ പ്രദേശത്ത്‌ പല പ്രാവശ്യം കുരിശ്‌ സ്ഥാപിച്ചിരുന്നതായി പരിസ്ഥിതി പ്രവര്‍ത്തകര്‍ പറയുന്നു. അതെല്ലാം കാട്ടാന പറിച്ചുകളയുകയായിരുന്നു. അതിനു ശേഷമാണ്‌ കാട്ടാനയ്ക്ക്‌ പോലും തൊടാന്‍ കഴിയാത്ത വിധത്തില്‍ അറക്കവാള്‍ കുരിശ്‌ എന്ന ആശയം ഉടലെടുത്തത്‌. വന്യമൃഗങ്ങള്‍ കുരിശില്‍ തൊട്ടാല്‍ അവയ്ക്ക്‌ മുറിവേല്‍ക്കുംവിധമാണ്‌ തലങ്ങും വിലങ്ങും വാള്‍ ഘടിപ്പിച്ചിരിക്കുന്നത്‌. ആനകള്‍ കുരിശില്‍ ചുറ്റിപ്പിടിച്ച്‌ വലിച്ചാല്‍ തുമ്പിക്കൈ അറ്റുവീഴും. ഇരുമ്പ്‌ മുള്ളുകള്‍ ഘടിപ്പിച്ച നേര്‍ച്ചക്കുറ്റിയും തൊട്ടടുത്ത്‌ തന്നെ സ്ഥാപിച്ചിട്ടുണ്ട്‌. വനത്തിനുള്ളില്‍ വാള്‍ കുരിശ്‌ സ്ഥാപിച്ചതിനെതിരെ ഇടുക്കി എസ്പിസിഎ( സൊസൈറ്റി ഫോര്‍ പ്രിവന്‍ഷന്‍, ഓഫ്‌ ക്രൂവല്‍റ്റി ടു ആനിമല്‍സ്‌) ജില്ലാ കളക്ടര്‍ക്ക്‌ പരാതി നല്‍കി. വന്യജീവി സംരക്ഷണ നിയമപ്രകാരം വന്യജീവികളെ മുറിവേല്‍പ്പിക്കുന്നത്‌ വേട്ടയാടുന്നതിന്‌ തുല്യമാണ്‌. വനത്തിനുള്ളില്‍ വാള്‍കുരിശ്‌ സ്ഥാപിച്ചത്‌ മതപരമായ വിശ്വാസത്തിന്റെ പേരിലല്ലെന്നും വനം കൈയ്യേറ്റമാണ്‌ കുരിശ്‌ സ്ഥാപിച്ചതിന്‌ പിന്നിലെ ഉദ്ദേശ്യമെന്നും എസ്‌.പി.സി.എ. ചൂണ്ടിക്കാട്ടുന്നു. വന്യമൃഗങ്ങളെ അകറ്റി കുരിശിന്റെ മറവില്‍ കൈയ്യേറ്റം സുഗമമാക്കുകയാണ്‌ ലക്ഷ്യമെന്നും അവര്‍ നല്‍കിയ പരാതിയില്‍ വ്യക്തമാക്കിയിട്ടുണ്ട്‌. മെയ്‌ 6ന്‌ സമര്‍പ്പിച്ച ഹര്‍ജ്ജിയില്‍ ഇതുവരെ തീരുമാനമായില്ല. 
പൂവത്തിങ്കല്‍ ബാലചന്ദ്രന്‍

</TEXT>
</DOC>