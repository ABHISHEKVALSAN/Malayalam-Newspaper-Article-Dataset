<DOC>
<DOCNO>114092187378.utf8</DOCNO>
<TEXT>


           സിഐഡി ദാസന്മാര്‍ക്കും വിജയന്മാര്‍ക്കും നല്ലകാലം    

Sunday 21 September 2014 10:07 am IST

പ്രചാരണം ചൂടുപിടിക്കുമ്പോള്‍ സ്വകാര്യ ഡിറ്റക്റ്റീവ്‌ ഏജന്‍സികള്‍ക്കിത്‌ കൊയ്ത്തുകാലം. എതിരാളികളുടെ രഹസ്യങ്ങള്‍ ചോര്‍ത്താനും ശക്തി ദൗര്‍ബല്യങ്ങള്‍ മനസിലാക്കാനും പല പാര്‍ട്ടികളും സിഐഡികളെ സമീപിക്കുകയാണ്‌.
സ്വകാര്യ ഏജന്‍സികളില്‍ പലതും മുന്‍ ഇലക്ഷന്‍ ഇടപാടുകളെ സംബന്ധിച്ച അന്വേഷണങ്ങളിലാണ്‌. പാര്‍ട്ടികള്‍ ഉന്നയിക്കുന്ന പല പ്രശ്നങ്ങള്‍ക്കും അടിസ്ഥാനം ഇത്തരം ഏജന്‍സികള്‍ കണ്ടെത്തി നല്‍കുന്ന വിവരങ്ങളാണ്‌. വോട്ടമാര്‍മാരുടെ നിലപാടുകളും താത്പര്യങ്ങളും, ബൂത്ത്‌ തല വിവരങ്ങള്‍ എന്നിവ നല്‍കുന്ന വോട്ട്‌ മാനേജ്മെന്റ്‌ പായ്ക്കേജും ഡിറ്റക്റ്റീവുകളുടെ പുതിയ ദൗത്യമാണ്‌. ഇതിന്‌ ഭീമമായ തുകയാണ്‌ രാഷ്ട്രീയ പാര്‍ട്ടികള്‍ പ്രതിഫലം നല്‍കുന്നത്‌.
രാജ്യത്ത്‌ 15000 സ്വകാര്യ രഹസ്യ അന്വേഷണ ഏജന്‍സികളുണ്ടെന്നും പരിചയസമ്പന്നരായ 50ഓളം രാഷ്ട്രീയചാരന്മാരും ഇതിന്റെ ഭാഗമാണെന്നുമാണ്‌ റിപ്പോര്‍ട്ടുകള്‍. ഏജന്‍സികള്‍ എല്ലാം കൃത്യമായ ചട്ടക്കൂടിനകത്തു നിന്നാണ്‌ പ്രവര്‍ത്തിക്കുന്നത്‌ അതിനാല്‍ ഇവര്‍ എതിര്‍ സ്ഥാനാര്‍ത്ഥികളുടേയോ കക്ഷികളുടേയോ കേസുകള്‍ ഒരിക്കലും ഏറ്റെടുക്കില്ല. നല്‍കുന്ന വിവരങ്ങളുടെ വിശ്വാസ്യത എന്നും കാത്തു സൂക്ഷിക്കും. അഞ്ച്‌ ലക്ഷം മുതല്‍ 25 ലക്ഷം വരെയാണ്‌ ചെലവ്‌ വരുന്നത്‌. 
ഏജന്‍സികളെ വാടകയ്ക്കെടുത്ത്‌ അന്വേഷിക്കുന്ന രീതി 2009ലെ ഇലക്ഷനിലാണ്‌ ആരംഭിച്ചത്‌. ഇപ്പോള്‍ പല പാര്‍ട്ടികളും മാസങ്ങള്‍ക്കു മുമ്പ്‌ തന്നെ അന്വേഷണത്തിനായി ബുക്ക്‌ ചെയ്യുകയാണ്‌. പാര്‍ട്ടികളല്ലാം അതാതു മണ്ഡലങ്ങളിലെ വിജയ സാധ്യതയാണ്‌ ആദ്യം അന്വേഷിക്കുന്നതെന്ന്‌ ന്യൂഡല്‍ഹിയിലെ ഡിറ്റക്റ്റീവ്‌ ഏജന്‍സി മാനേജിംഗ്‌ ഡയറക്ടര്‍ നമന്‍ ജെയിന്‍ പറയുന്നു. സ്ഥാനാര്‍ത്ഥികളുടെ കുടുംബ പശ്ചാത്തലം, പ്രസിദ്ധി, കുറ്റകൃത്യങ്ങളില്‍ പങ്കാളികളാണോ തുടങ്ങിയ കാര്യങ്ങളാണ്‍പ്രധാനമായും തപ്പുക.
സ്വന്തം പാര്‍ട്ടിയില്‍ തന്നെ എതിരാളികള്‍ക്കായി ചാര പ്രവര്‍ത്തി ചെയ്യുന്നവരെ നീരീക്ഷിക്കുക, സ്വന്തം പാര്‍ട്ടിയുടെ പ്രവര്‍ത്തനങ്ങളെ വിലയിരുത്തുക, മറ്റുള്ളവരുടെ പ്രചാരണ തന്ത്രങ്ങളെ കുറിച്ചറിയുക എന്നിവയ്ക്കും ഏജന്‍സികളെ വയ്ക്കാറുണ്ട്‌. പാര്‍ട്ടികള്‍ക്ക്‌ അതിനനുസരിച്ച്‌ പ്രവര്‍ത്തനശൈലിയില്‍ മാറ്റം വരുത്താന്‍ സാധിക്കും അസോസ്സിയേഷന്‍ ഓഫ്‌ പ്രൈവറ്റ്‌ ഡിറ്റക്റ്റീവ്സ്‌ ആന്‍ഡ്‌ ഇന്‍വെസ്റ്റിഗേറ്റേഴ്സ്‌ ചെയര്‍മാന്‍ കുനാര്‍ വിക്രം സിംങ്ങ്‌ അഭിപ്രായപ്പെടുന്നത്‌. 
    
</TEXT>
</DOC>