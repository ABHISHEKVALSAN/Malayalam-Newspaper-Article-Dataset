<DOC>
<DOCNO>114062109561.utf8</DOCNO>
<TEXT>


           മനുഷ്യാവകാശ കമ്മീഷന്‌ ഇടക്കാല റിപ്പോര്‍ട്ട്‌ സമര്‍പ്പിച്ചു    

Saturday 21 June 2014 10:02 pm IST

        തിരുവനന്തപുരം: സംസ്ഥാനത്തെ അനാഥാലയങ്ങളെക്കുറിച്ച്‌ അന്വേഷിക്കുന്ന ഡിഐജി എസ്‌. ശ്രീജിത്ത്‌ മനുഷ്യാവകാശ കമ്മീഷന്‌ ഇടക്കാല റിപ്പോര്‍ട്ട്‌ സമര്‍പ്പിച്ചു. 
അനാഥാലയങ്ങളെക്കുറിച്ചും അവിടുത്തെ കുട്ടികളെക്കുറിച്ചും കൃത്യമായ കണക്കുകള്‍ സര്‍ക്കാരിന്റെ പക്കലില്ലെന്ന്‌ റിപ്പോര്‍ട്ടില്‍ പറയുന്നു. അന്യസംസ്ഥാനങ്ങളില്‍ നിന്ന്‌ കേരളത്തില്‍ കുട്ടികളെ കൊണ്ടുവന്ന സംഭവം മനുഷ്യക്കടത്താണെന്നും അതിനു പിന്നില്‍ പ്രവര്‍ത്തിച്ചവര്‍ക്ക്‌ ഗൂഢലക്ഷ്യമുണ്ടെന്ന ശ്രീജിത്തിന്റെ അഭിപ്രായ പ്രകടനം വന്‍വിവാദങ്ങള്‍ക്ക്‌ വഴിവച്ചിരുന്നു. എന്നാല്‍, മനുഷ്യാവകാശ കമ്മീഷന്‌ നല്‍കിയ റിപ്പോര്‍ട്ടില്‍ മുന്‍നിലപാടില്‍നിന്ന്‌ അദ്ദേഹം പിന്നാക്കം പോയി. ക്രൈംബ്രാഞ്ച്‌ അന്വേഷണം നടക്കുന്നതിനാല്‍ ഇക്കാര്യത്തില്‍ കൂടുതല്‍ അന്വേഷണം നടത്തിയിട്ടില്ലെന്നാണ്‌ വിശദീകരണം. കുട്ടികളെ കൊണ്ടുവന്ന സംഭവത്തില്‍ ക്രൈംബ്രാഞ്ച്‌ അന്വേഷണം പൂര്‍ത്തിയായശേഷം മാത്രമേ നടപടികളിലേക്ക്‌ കടക്കൂവെന്ന്‌ മനുഷ്യാവകാശ കമ്മീഷന്‍ ചെയര്‍മാന്‍ ജസ്റ്റിസ്‌ ജെ.ബി. കോശി അറിയിച്ചു. അനാഥാലയങ്ങളുടെ പ്രവര്‍ത്തനം മെച്ചപ്പെടുത്തുന്നതിനുള്ള നിര്‍ദേശങ്ങളാണ്‌ ഡിഐജിയുടെ റിപ്പോര്‍ട്ടിലുള്ളത്‌. സംസ്ഥാനത്ത്‌ എത്ര അനാഥാലയങ്ങളുണ്ടെന്നോ അവിടത്തെ കുട്ടികളുടെ കൃത്യമായ എണ്ണമോ സര്‍ക്കാരിന്റെ പക്കലില്ല. അനാഥാലയങ്ങളിലേക്ക്‌ കുട്ടികള്‍ എവിടെനിന്നു വരുന്നുവെന്നതിനെക്കുറിച്ചും എവിടേക്ക്‌ പോവുന്നുവെന്നതിനെപ്പറ്റിയും സംസ്ഥാന സര്‍ക്കാരിനു വിവരമില്ല. 
അനാഥാലയങ്ങള്‍ക്ക്‌ ലഭിക്കുന്ന ഫണ്ടുകളുടെ കാര്യത്തിലും സര്‍ക്കാര്‍ തീര്‍ത്തും അജ്ഞരാണ്‌. ഇവ സംബന്ധിച്ച്‌ കൃത്യത വരുത്തുകയും ഇത്തരം സ്ഥാപനങ്ങളെ നിയന്ത്രണങ്ങള്‍ക്ക്‌ കീഴില്‍ കൊണ്ടുവരികയും ചെയ്യണം. അതിനാല്‍, ജില്ലാ കലക്ടറും ചെയില്‍ഡ്‌ വെല്‍ഫെയര്‍ കമ്മറ്റികളും സംയുക്തമായി ഇക്കാര്യത്തില്‍ പ്രത്യേക പരിശോധന നടത്തണമെന്നും ശ്രീജിത്ത്‌ റിപ്പോര്‍ട്ടില്‍ ശുപാര്‍ശ ചെയ്യുന്നു. റിപ്പോര്‍ട്ട്‌ വിശദമായി പഠിച്ചശേഷം ആവശ്യമായ നടപടികള്‍ കൈക്കൊള്ളുമെന്ന്‌ ജസ്റ്റിസ്‌ ജെ.ബി. കോശി വ്യക്തമാക്കി. 
ഇക്കഴിഞ്ഞ മെയ്‌ 24ന്‌ വിവിധ അനാഥാലയങ്ങളിലേക്ക്‌ കൊണ്ടുവന്ന കുട്ടികളെ പാലക്കാട്‌ റെയില്‍വേ സ്റ്റേഷനില്‍ വച്ച്‌ പോലീസ്‌ പിടികൂടിയിരുന്നു. ഇതില്‍ ശരിയായ രേഖകളില്ലാത്ത കുട്ടികളെ കസ്റ്റഡിയിലെടുക്കുകയും കുട്ടികളെ കൊണ്ടുവന്നവരുടെ പേരില്‍ കേസെടുക്കുകയും ചെയ്തു. തിരിച്ചറിയല്‍ കാര്‍ഡില്ലാത്ത കുട്ടികളെ ദിവസങ്ങള്‍ക്കുശേഷം നാട്ടിലേക്ക്‌ മടക്കി അയക്കുകയും ചെയ്തു.
    
</TEXT>
</DOC>