<DOC>
<DOCNO>114121551387.utf8</DOCNO>
<TEXT>


           10 ബാറുകള്‍ക്ക്  ലൈസന്‍സ്: വിധിയില്‍ സ്‌റ്റേയില്ല    

Monday 15 December 2014 11:02 pm IST

        
കൊച്ചി: മദ്യനയത്തില്‍ സംസ്ഥാനസര്‍ക്കാരിന് വീണ്ടും തിരിച്ചടി. സംസ്ഥാനത്തെ 10 ബാറുകള്‍ക്കുകൂടി ലൈസന്‍സ് പുതുക്കി നല്‍കണമെന്ന ഹൈക്കോടതി സിംഗിള്‍ ബെഞ്ച് വിധി സ്‌റ്റേ ചെയ്യാന്‍ ഡിവിഷന്‍ ബെഞ്ച് വിസമ്മതിച്ചു.ജസ്റ്റിസ് എ.വി. രാമകൃഷ്ണപിള്ള പുറപ്പെടുവിച്ച വിധി ചോദ്യംചെയ്ത് സര്‍ക്കാര്‍ സമര്‍പ്പിച്ച ഹര്‍ജി ഡിവിഷന്‍ ബെഞ്ച് ഫയലില്‍ സ്വീകരിച്ചു.

ഈ മാസം 17-നകം ലൈസന്‍സ് പുതുക്കി നല്‍കിയില്ലെങ്കില്‍ നികുതിവകുപ്പ് സെക്രട്ടറി കോടതിയില്‍ നേരിട്ട് ഹാജരാകണമെന്ന് ബാറുടമകള്‍ സമര്‍പ്പിച്ച കോടതിയലക്ഷ്യ ഹര്‍ജിയില്‍ സിംഗിള്‍ബെഞ്ച് വിധി പുറപ്പെടുവിച്ചിരുന്നു.

ഈ ഉത്തരവില്‍ ഇടപെടാനും ജസ്റ്റിസുമാരായ കെ.ടി. ശങ്കരന്‍, എ.കെ. ജയശങ്കരന്‍ നമ്പ്യാര്‍ എന്നിവരുള്‍പ്പെട്ട ഡിവിഷന്‍ ബെഞ്ച് വിസമ്മതിച്ചു.

സ്‌റ്റേ നല്‍കാന്‍ ഡിവിഷന്‍ ബെഞ്ച് വിസമ്മതിച്ചതോടെ ഒരു ഫോര്‍സ്റ്റാര്‍ ബാറിനും ഒന്‍പത് ത്രീസ്റ്റാര്‍ ബാറുകള്‍ക്കുംകൂടി ലൈസന്‍സ് നല്‍കാന്‍ സര്‍ക്കാര്‍ നിര്‍ബന്ധിതമാകും. മദ്യനയത്തില്‍ മാറ്റം വരുത്തുന്നതിനെ സംബന്ധിച്ച് കോണ്‍ഗ്രസിലും യുഡിഎഫിലും തര്‍ക്കം തുടരുന്നതിനിടെയാണിത്.
    
</TEXT>
</DOC>