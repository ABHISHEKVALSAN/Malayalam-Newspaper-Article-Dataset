<DOC>
<DOCNO>114092186792.utf8</DOCNO>
<TEXT>


           മോദി നേടിയാല്‍ എന്‍ഡോസള്‍ഫാന്‍ ഇരകള്‍ സമരം ചെയ്യേണ്ടിവരില്ല: കെ. സുരേന്ദ്രന്‍    

Sunday 21 September 2014 10:08 am IST

കാസര്‍കോട്‌: നരേന്ദ്രമോദി അധികാരത്തിലെത്തിയാല്‍ ആറുമാസത്തിനുള്ളില്‍ എന്‍ഡോസള്‍ഫാന്‍ ഇരകളുടെ പ്രശ്നം പരിഹരിക്കുമെന്ന്‌ ബിജെപി കാസര്‍കോട്‌ പാര്‍ലമെന്റ്‌ മണ്ഡലം സ്ഥാനാര്‍ത്ഥി കെ.സുരേന്ദ്രന്റെ ഉറപ്പ്‌. 
എന്‍ഡോസള്‍ഫാന്‍ പീഡിത ജനകീയ മുന്നണി കളക്ട്രേറ്റിന്‌ മുന്നില്‍ സംഘടിപ്പിച്ച ധര്‍ണയില്‍ സംസാരിക്കുകയായിരുന്നു അദ്ദേഹം. മോദി പ്രധാനമന്ത്രിയായാല്‍ അവകാശത്തിനു വേണ്ടി ഇരകള്‍ക്ക്‌ സമരം ചെയ്യേണ്ടി വരില്ല. സാധ്യമായതെല്ലാം ചെയ്ത്‌ പ്രശ്നം പരിഹരിക്കും. ജീവിക്കാന്‍ സമരം ചെയ്യേണ്ടി വരുന്ന ദുരവസ്ഥ ഇരകള്‍ക്കുണ്ടാകില്ല. മാറി മാറി വന്ന ഇടത്‌ വലത്‌ മുന്നണികള്‍ക്ക്‌ ആത്മാര്‍ത്ഥതയില്ലാത്തതാണ്‌ പ്രശ്നം പരിഹരിക്കപ്പെടാതെ നീളുന്നതിന്‌ കാരണമെന്നും സുരേന്ദ്രന്‍ കുറ്റപ്പെടുത്തി.
ജനുവരി 26ന്‌ മുഖ്യമന്ത്രിയുടെ വീട്ടുപടിക്കല്‍ നടത്തിയ കഞ്ഞിവെയ്പ്പ്‌ സമരത്തെ തുടര്‍ന്ന്‌ നല്‍കിയ വാഗ്ദാനങ്ങള്‍ നടപ്പിലാക്കാത്തതില്‍ പ്രതിഷേധിച്ചാണ്‌ ഇരകള്‍ വീണ്ടും സമരത്തിനിറങ്ങിയത്‌. 
തെരഞ്ഞെടുപ്പില്‍ മത്സരിക്കുന്ന മുഴുവന്‍ സ്ഥാനാര്‍ത്ഥികളെയും സംവാദത്തിന്‌ ക്ഷണിച്ചിരുന്നു. എന്‍ഡോസള്‍ഫാന്‍ ഇരകള്‍ക്ക്‌ വേണ്ടി അനുവദിച്ച നബാര്‍ഡ്‌ പാക്കേജില്‍ പശ്ചാത്തല വികസനങ്ങള്‍ ഉള്‍പ്പെടുത്തിയതില്‍ പി.കരുണാകരന്‍ എംപിക്കെതിരെ വിമര്‍ശനമുയര്‍ന്നു. യുഡിഎഫ്‌ സ്ഥാനാര്‍ത്ഥി ടി.സിദ്ദിഖ്‌ പരിപാടിയില്‍ പങ്കെടുത്തില്ല. 
അണങ്കൂരിലെ എന്‍ഡോസള്‍ഫാന്‍ ഇര സുസ്മിത ഉദ്ഘാടനം ചെയ്തു. പീഢിത മുന്നണി പ്രസിഡണ്ട്‌ ടി.ശോഭന അധ്യക്ഷത വഹിച്ചു.
ടി.ടി.ജേക്കബ്‌, പ്രൊഫ.ടി.സി.മാധവപണിക്കര്‍, നാരായണന്‍ പേരിയ, കൂക്കള്‍ ബാലകൃഷ്ണന്‍ എന്നിവര്‍ സംസാരിച്ചു. ഇരകള്‍ക്ക്‌ മുഖ്യമന്ത്രി നല്‍കിയ ഉറപ്പുകള്‍ പാലിക്കാത്തത്‌ കാസര്‍കോട്ട്‌ പ്രതിഷേധം ഉയര്‍ത്തിയിട്ടുണ്ട്‌.
    
</TEXT>
</DOC>