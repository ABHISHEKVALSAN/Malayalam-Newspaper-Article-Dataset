<DOC>
<DOCNO>114052803404.utf8</DOCNO>
<TEXT>


           ശക്തിപ്രദര്‍ശനത്തിന്റെ സമാധാന മാര്‍ഗത്തിലൂടെ    

Wednesday 28 May 2014 9:48 am IST

        കടന്നുചെന്ന്‌ പോരാടിയുള്ള കീഴടക്കലല്ല, ഇവിടെ വന്നുകണ്ട്‌ കീഴടങ്ങിയതുമല്ല, പുതിയൊരു ഉജ്ജ്വല തുടക്കത്തിന്റെ പ്രഥമ ദിനമായിരുന്നു 2014 മെയ്‌ 27- ഒന്നിച്ചുനില്‍ക്കലിന്റെ ശക്തിപ്രദര്‍ശനം. സ്ഥാനാരോഹണത്തിന്റെ ആഘോഷങ്ങള്‍ക്കു സാക്ഷിയാകാന്‍ സാമന്തരാജ്യങ്ങളുടെതലവന്മാരെ വിളിച്ചുവരുത്തുകയായിരുന്നില്ല പ്രധാനമന്ത്രി നരേന്ദ്ര മോദി. ശരിയാണ്‌, ഈ രാജ്യങ്ങള്‍ തമ്മില്‍ തര്‍ക്കങ്ങളുണ്ടാകാം, പ്രശ്നങ്ങള്‍ ഉണ്ടാകാം, പക്ഷേ ഞങ്ങള്‍ കുടുംബക്കാര്‍ ഒറ്റക്കെട്ടാണ്‌ എന്ന സന്ദേശം ലോകരാജ്യങ്ങള്‍ക്ക്‌ നല്‍കുകയായിരുന്നു നരേന്ദ്രമോദി. പഞ്ചപാണ്ഡവരും നൂറ്റുവരായ കൗരവരും തമ്മില്‍തര്‍ക്കിച്ചപ്പോഴും മറ്റുള്ളവരുടെ മുമ്പില്‍ 'വയം പഞ്ചാധികം ശതം' (ഞങ്ങള്‍ നൂറ്റഞ്ചാണ്‌) എന്ന്‌ പ്രഖ്യാപിച്ചിരുന്നതുപോലെ. സാര്‍ക്ക്‌ രാജ്യങ്ങള്‍ ഒറ്റശക്തിയാണെന്ന സന്ദേശം ലോകത്തിന്‌ നല്‍കിയത്‌ നരേന്ദ്രമോദിയുടെ പ്രധാനമന്ത്രിയെന്ന നിലയിലുള്ള ആദ്യത്തെ ദിനത്തിലാണെന്നോര്‍ക്കണം. അതിനും പ്രാധാന്യമുണ്ട്‌. ഇത്തരം കാര്യങ്ങള്‍ക്കു പണ്ടെങ്ങോ നേരം കൊല്ലികള്‍ നിര്‍മ്മിച്ചുവെച്ച ഭരണപരമായ മാമൂലുകളുടെ തല്ലിത്തകര്‍ക്കല്‍ പരിഷ്കാരം കൂടിയാണ്‌ ഈ ചര്‍ച്ചാ സമ്പ്രദായത്തിലൂടെ സാധിക്കപ്പെട്ടിരിക്കുന്നത്‌.

പാക്‌ പ്രധാനമന്ത്രിയുമായി 50 മിനിറ്റ്‌ കൂടിക്കാഴ്ചയും ചര്‍ച്ചയും. ഭീകര പ്രവര്‍ത്തനത്തിന്റെ ഉന്മൂലനം മുഖ്യ ചര്‍ച്ചാവിഷയം. മുംബൈ ഭീകരാക്രമണക്കേസ്‌ അതിലെ കൃത്യമായ വിഷയം. ചര്‍ച്ച കഴിഞ്ഞ പാക്‌ പ്രധാനമന്ത്രി നവാസ്‌ ഷെറീഫിന്‌ സന്തുഷ്ടി, മോദിക്ക്‌ പാക്കിസ്ഥാനിലേക്ക്‌ ക്ഷണം. തീര്‍ന്നില്ല സുപ്രധാനമായ രണ്ട്‌ കാര്യങ്ങള്‍. ഒന്ന്‌-ഷെറീഫിനെ മോദി വിശേഷിപ്പിച്ചത്‌ 'മാന്‍ ഓഫ്‌ പീസ്‌' (സമാധാനപ്രിയനായ മനുഷ്യന്‍) എന്നാണ്‌. ഷെറീഫ്‌ തിരികെ പറഞ്ഞത്‌ 1999ലെ നിലപാടുകളുടെ തുടര്‍ബന്ധങ്ങളായിരിക്കും വരുംനാളിലെന്നാണ്‌. ലോകം കണ്ട ഏറ്റവും വലിയ രാഷ്ട്രീയ-രാജ്യതന്ത്ര സമാധാന സംരംഭമായിരുന്നു, ഇന്ത്യാ-പാക്‌ ബന്ധത്തിലെ വാജ്പേയി കാലത്തിന്റെ തുടര്‍ച്ച. രണ്ട്‌, ഇരു രാജ്യങ്ങളും തമ്മിലുള്ള വ്യാപാര ബന്ധങ്ങള്‍ പൂര്‍ണ നിലയില്‍ പുനരാരംഭിക്കാനുള്ള തീരുമാനം. 

ശ്രീലങ്കന്‍ മേഖലയില്‍ ഇത്ര കൃത്യമായി കാര്യത്തിലേക്ക്‌ വിരല്‍ചൂണ്ടിയ ഗൗരവമേറിയ ചര്‍ച്ച ഒരുപക്ഷേ മുമ്പുണ്ടായിട്ടില്ല. ഇരുരാജ്യങ്ങളും തമ്മിലുള്ളത്‌ സമുദ്രാതിര്‍ത്തിത്തര്‍ക്കമല്ല, മറിച്ച്‌ ഇരുരാജ്യങ്ങളിലേയും സമുദ്രത്തെ ആശ്രയിച്ചുള്ള ജീവിതപ്രശ്നങ്ങളുടെ കാര്യമാണെന്ന തിരിച്ചറിവ്‌ ഈ ചര്‍ച്ചയില്‍ ഉണ്ടാക്കിക്കൊടുക്കാനായത്‌ പുതിയ കാല്‍വയ്പാണ്‌. (തമിഴ്‌ വികാരം മാനിച്ചുതന്നെ പറയട്ടെ, രാഷ്ട്രീയത്തിന്റെ പേരിലുള്ള പൊറാട്ടു നാടകം വെറുംപാഴ്പണികളാവുകയല്ലേ?) മറ്റു സാര്‍ക്ക്‌ രാജ്യത്തലവന്മാര്‍ ഇന്ത്യന്‍ പ്രധാനമന്ത്രിയുമായി നടത്തിയ കൂടിക്കാഴ്ചകള്‍ക്കുശേഷം പ്രകടിപ്പിച്ച സന്തുഷ്ടി അക്ഷരാര്‍ത്ഥത്തില്‍ ഈ രാഷ്ട്രസമൂഹങ്ങളുടെ പരസ്പര സഹകരണത്തിലെ- സാമ്പത്തിക, സാമൂഹ്യ, രാഷ്ട്രീയ, സുരക്ഷാ രംഗത്തെ പുതുപ്രതീക്ഷ തന്നെയാണ്‌. 

നരേന്ദ്രമോദി സ്വജീവിതത്തിന്റെ സമര്‍പ്പണത്തിലൂടെ വ്യക്തിത്വം സര്‍വര്‍ക്കും സ്വീകാര്യമാക്കി, തുടര്‍ന്ന്‌ ഗുജറാത്ത്‌ സംസ്ഥാനത്തെ ശക്തമാക്കി, പിന്നീട്‌ സുവ്യക്തമായ ജനവിധിയിലൂടെ ഇന്ത്യന്‍ ജനാധിപത്യത്തെ കരുത്തുറ്റതാക്കി, ഇപ്പോള്‍ അയല്‍രാജ്യങ്ങളുമായുള്ള ഗാഡസൗഹാര്‍ദ്ദം പ്രഖ്യാപിച്ച്‌ മേഖലയെ സുഭദ്രമാക്കി. ഏഷ്യന്‍ ശക്തിപ്പെടലിലൂടെ ലോകത്തിന്റെ കേന്ദ്രമായി ഇന്ത്യയെ മാറ്റുന്നതിനുള്ള ഉഗ്രന്‍ തുടക്കമാണിത്‌. 
ശുഭകരമായ തുടക്കം, ഇന്ത്യ സൂപ്പര്‍ പവറിലേക്കുള്ള കുതിപ്പ്‌ തുടങ്ങി. അതിന്റെ മികച്ച ഉദാഹരണമാണ്‌ ആദ്യദിനത്തില്‍ സൂര്യാസ്തമയത്തിനു മുമ്പുതന്നെ മുന്‍ പ്രധാനമന്ത്രി മന്‍മോഹന്‍ സിംഗിനെ പ്രധാനമന്ത്രി മോദി അദ്ദേഹത്തിന്റെ വസതിയിലെത്തി കണ്ടത്‌. 

പിന്‍കുറിപ്പ്‌: കോണ്‍ഗ്രസ്‌ വക്താക്കള്‍ ഇനിയും കാര്യം പിടികിട്ടാതെ ചോദിക്കും, ചര്‍ച്ചക്ക്‌ അനുകൂലമായ എന്തു മാറ്റമാണുണ്ടായതെന്ന്‌. അതു മുന്നില്‍ കണ്ട്‌ എന്നു തോന്നുംവണ്ണം പാക്‌ പ്രധാനമന്ത്രി ഷെരീഫ്‌ മറുപടിയും പറഞ്ഞു, തനിക്കും മോദിക്കും ജനങ്ങള്‍ സുവ്യക്തമായ പിന്തുണ നല്‍കിയാണ്‌ അധികാരത്തിലേറ്റിയതെന്ന്‌. 
വിശകലനം കാവാലം ശശികുമാര്‍

</TEXT>
</DOC>