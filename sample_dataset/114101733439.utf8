<DOC>
<DOCNO>114101733439.utf8</DOCNO>
<TEXT>


           കര്‍ഷകമോര്‍ച്ചയുടെ കുട്ടനാട് ആക്ഷന്‍ പ്ലാന്‍ പ്രഖ്യാപനം 20ന്    

Friday 17 October 2014 6:38 pm IST

        ആലപ്പുഴ: കുട്ടനാട് പാക്കേജ് സമയബന്ധിതമായി നടപ്പാക്കുന്നതിന് കര്‍ഷകമോര്‍ച്ചയുടെ ഗവേഷണ വിഭാഗം തയാറാക്കിയ ജനകീയ വികസന രേഖയായ കുട്ടനാട് ആക്ഷന്‍ പ്ലാന്‍ പ്രഖ്യാപനം 20ന് നടക്കുമെന്ന് കര്‍ഷകമോര്‍ച്ച സംസ്ഥാന പ്രസിഡന്റ് കെ.എസ്. രാജന്‍ പത്രസമ്മേളനത്തില്‍ അറിയിച്ചു. ഈമാസം 25ന് ഈ ബദല്‍ രേഖ കേന്ദ്ര കൃഷിമന്ത്രിക്ക് കൈമാറും.

കുട്ടനാട്ടിലെ കാര്‍ഷിക, പാരിസ്ഥിതിക സ്ഥിതിഗതികള്‍ കര്‍ഷകരുമായും പൊതുസമൂഹവുമായും ചര്‍ച്ച ചെയ്തും ഈ പ്രദേശവുമായി ബന്ധപ്പെട്ട വിവിധ വിഭാഗം ശാസ്ത്രജ്ഞരുടെയും ഗവേഷകരുടെയും അഭിപ്രായങ്ങള്‍ സ്വരൂപിച്ചാണ് കുട്ടനാട് ആക്ഷന്‍ പ്ലാന്‍ തയാറാക്കുന്നത്. ഡോ.എം.പി. അനില്‍കുമാറാണ് ആക്ഷന്‍ പ്ലാന്‍ കമ്മറ്റി കണ്‍വീനര്‍.

കുട്ടനാടിന്റെ സമഗ്ര വികസനത്തിന് ഉതകുമായിരുന്ന കുട്ടനാട് പാക്കേജ് ആരംഭിച്ച് ആറുവര്‍ഷം പിന്നിട്ടിട്ടും പദ്ധതിയുടെ 15 ശതമാനം പോലും പൂര്‍ത്തീകരിക്കാന്‍ കഴിഞ്ഞിട്ടില്ല. കെടുകാര്യസ്ഥതയ്ക്കും സ്വജനപക്ഷപാതത്തിനും വികലമായ നടത്തിപ്പിനും ഉദാഹരണമായി മാറിയിരിക്കുകയാണ് കുട്ടനാട് പാക്കേജ്. സംസ്ഥാന സര്‍ക്കാരിന്റെ പിടിപ്പുകേടില്‍ പ്രതിഷേധിച്ച് 20ന് രാവിലെ 10ന് കുട്ടനാട് രാമങ്കരിയില്‍ കര്‍ഷകര്‍ ധര്‍ണ നടത്തും. ബിജെപി സംസ്ഥാന ജനറല്‍ സെക്രട്ടറി കെ. സുരേന്ദ്രന്‍ ഉദ്ഘാടനം ചെയ്യും. ഈ സമ്മേളനത്തിലാണ് കുട്ടനാട് ആക്ഷന്‍ പ്ലാന്‍ പ്രഖ്യാപിക്കുന്നത്. കുട്ടനാട് പാക്കേജിലെ അഴിമതികളെ കുറിച്ച് വിജിലന്‍സ് അന്വേഷണം നടത്തണമെന്നും അദ്ദേഹം ആവശ്യപ്പെട്ടു.

ജില്ലാ പ്രസിഡന്റ് എം.വി. രാമചന്ദ്രന്‍, സംസ്ഥാന വൈസ് പ്രസിഡന്റ് എസ്. ഉണ്ണികൃഷ്ണന്‍, സംസ്ഥാന സെക്രട്ടറി ടി. ബാലചന്ദ്രന്‍, സി. ദേവാനന്ദ് എന്നിവര്‍ പത്രസമ്മേളനത്തില്‍ പങ്കെടുത്തു.
    
</TEXT>
</DOC>