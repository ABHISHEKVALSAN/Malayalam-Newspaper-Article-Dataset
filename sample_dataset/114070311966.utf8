<DOC>
<DOCNO>114070311966.utf8</DOCNO>
<TEXT>


           ഇറാഖിലെ മലയാളി നഴ്സുമാരില്‍ അഞ്ച് പേര്‍ക്ക് പരിക്ക്    

Thursday 3 July 2014 4:46 pm IST

ബാഗ്ദാദ്: ഇറാഖില്‍ സുന്നി വിമതരുടെ പിടിയിലായ അഞ്ച് നഴ്‌സുമാര്‍ക്ക് പരിക്ക്.  വിമതരുടെ അന്ത്യശാസനത്തെ തുടര്‍ന്ന് തിക്രിത്തിലെ ആശുപത്രിയില്‍ നിന്ന് മൊസൂളിലേക്ക് മാറ്റുന്നതിനിടെയാണ് നഴ്‌സുമാര്‍ക്ക് പരിക്കേറ്റത്. സ്‌ഫോടനത്തില്‍ വാഹനത്തിന്റെ ചില്ല് തെറിച്ചാണ് അപകടം. 

നഴ്‌സുമാരെ ആശുപത്രിയില്‍ നിന്ന് മാറ്റിയ ശേഷം കെട്ടിടം ബോംബ് വച്ച് തകര്‍ക്കുകയായിരുന്നുവത്രെ. ആക്രമണമുണ്ടായ വിവരം മുഖ്യമന്ത്രി ഉമ്മന്‍ചാണ്ടിയും അഭ്യന്തരമന്ത്രി രമേശ് ചെന്നിത്തലയും നഴ്സുമാരുടെ ബന്ധുക്കളും സ്ഥിതീകരിച്ചിട്ടുണ്ട്. ആശങ്കപ്പെടാനില്ലെന്നും നഴ്‌സ്മാരെ തിരിച്ചെത്തിക്കുന്ന കാര്യത്തില്‍ ഉടന്‍ തീരുമാനമാകുമെന്നും രമേശ് ചെന്നിത്തല അറിയിച്ചു.

നഴ്‌സുമാര്‍ സുന്നി വിമതരുടെ കൂടെ യാത്ര തുടരുന്നുവെന്ന് മുഖ്യമന്ത്രി പറഞ്ഞു. വിദേശകാര്യമന്ത്രാലയവുമായി ബന്ധപ്പെട്ട് വിവരങ്ങള്‍ ശേഖരിച്ച് വരുന്നു . കൂടുതല്‍ കാര്യങ്ങള്‍ വെളിപ്പെടുത്താനാകില്ലെന്ന് മുഖ്യമന്ത്രി പറഞ്ഞു.  നഴ്‌സുമാരുടെ വിഷയത്തില്‍ വിദേശകാര്യമന്ത്രി സുഷമാ സ്വരാജുമായി മുഖ്യമന്ത്രി രണ്ട് തവണ കൂടിക്കാഴ്ച നടത്തി. ആദ്യ കൂടിക്കാഴ്ചയ്ക്ക് ശേഷം വിദേശകാര്യമന്ത്രി മുഖ്യമന്ത്രിയെ വീണ്ടും വിളിപ്പിക്കുകയായിരുന്നു. കേരളത്തിന്റെ പക്കലുള്ള മുഴുവന്‍ വിവരങ്ങളും കേന്ദ്രത്തിന് കൈമാറിയെന്നും മുഖ്യമന്ത്രി പറഞ്ഞു.    

രണ്ടുമണിക്കൂറിനുള്ളില്‍ തിക്രീത്തിലെ ആശുപത്രി വിടണമെന്ന് ഐഎസ്‌ഐല്‍ നഴ്സുമാര്‍ക്ക് അന്ത്യശാസനം നല്‍കിയിരുന്നു. വിമതരുടെ പൂര്‍ണ്ണ അധീനതയിലുളള മൊസൂളിലേക്ക് പോകാനാണ് ആവശ്യപ്പെട്ടത്. നഴ്‌സുമാരെ മൊസൂളിലേക്ക് മാറ്റാന്‍ നേരത്തെയും സുന്നിവിമതര്‍ ശ്രമിച്ചിരുന്നു. രണ്ടു ബസുകള്‍ ഇവര്‍ ജോലി ചെയ്യുന്ന ആശുപത്രിയില്‍ എത്തിച്ച ശേഷം രണ്ട് മണിക്കൂറിനുള്ളില്‍ എല്ലാവരും ഇതില്‍ കയറണമെന്നാണ് ആവശ്യപ്പെട്ടത്. എന്നാല്‍, ഇറാക്കിലുള്ള ഇന്ത്യന്‍ എംബസി ഇവരോട് ബസില്‍ കയറാതെ പിടിച്ചു നില്‍ക്കുവാന്‍ നിര്‍ദേശം നല്‍കി. നേരം പുലരുംവരെ ഇവര്‍ ബസില്‍ കയറിയില്ല. ഇതേതുടര്‍ന്ന് ബസ് മടങ്ങിപോയി. തുടര്‍ന്ന് വീണ്ടും വിമതര്‍ എത്തി ആശുപത്രിയില്‍ നിന്നും മൊസൂളിലേക്ക് പോകണമെന്ന് നഴ്‌സുമാരോട് ആവശ്യപ്പെടുകയായിരുന്നു. 

ബസുകളില്‍ കയറാന്‍ നിര്‍ബന്ധിച്ച സംഘം ഇംഗ്ലീഷിലാണ് സംസാരിച്ചതെന്ന് നഴ്‌സുമാര്‍ പറഞ്ഞു. മൊസൂളിലേക്ക് പോകുന്ന കാര്യത്തില്‍ ഉടന്‍ തീരുമാനമെടുക്കണമെന്ന് ആശുപത്രിയിലെത്തിയ വിമത സംഘം നഴ്‌സുമാരോട് ആവശ്യപ്പെട്ടതായി വാര്‍ത്താ ഏജന്‍സി റിപ്പോര്‍ട്ട് ചെയ്തു.  
    
</TEXT>
</DOC>