<DOC>
<DOCNO>114030480551.utf8</DOCNO>
<TEXT>


           സ്വര്‍ണ്ണക്കടത്ത്‌: മതമേലദ്ധ്യക്ഷന്മാര്‍ക്കും മന്ത്രിമാര്‍ക്കും പങ്ക്‌    

Tuesday 4 March 2014 9:18 pm IST

കൊച്ചി: ഇന്ത്യയുടെ സമ്പദ്‌വ്യവസ്ഥ തന്നെ തകര്‍ക്കുന്ന,കോടികളുടെ സ്വര്‍ണ്ണക്കടത്തില്‍ ചില മന്ത്രിമാര്‍ക്കും മതമേലധ്യക്ഷന്മാര്‍ക്കും രാഷ്ട്രീയ നേതാക്കള്‍ക്കും പങ്കുണ്ടെന്ന്‌ സൂചന. ഇവര്‍ സ്വര്‍ണ്ണക്കള്ളക്കടത്തുകാരുടെ കാരിയര്‍മാരായാണ്‌ പ്രവര്‍ത്തിക്കുന്നതെന്നും ഇതിന്‌ വ്യക്തമായ തെളിവുകള്‍ ലഭിച്ചിട്ടുണ്ടെന്നും ഉന്നത കസ്റ്റംസ്‌ ഉദ്യോഗസ്ഥര്‍ ജന്മഭൂമിയോടു പറഞ്ഞു.
ഏറ്റവും കൂടുതല്‍ സ്വര്‍ണ്ണക്കടത്ത്‌ നടക്കുന്നത്‌ വിമാനത്താവളങ്ങളിലെ ഗ്രീന്‍ ചാനല്‍ വഴിയാണ്‌. ഈ സൗകര്യം ദുരുപയോഗം ചെയ്താണ്‌ പ്രമുഖര്‍ സ്വര്‍ണ്ണം കടത്തുന്നത്‌. ഇക്കാര്യം റവന്യൂ ഇന്‍റലിജന്‍സിനും (ഡിആര്‍ഐ) അറിയാം. തെളിവുകളുണ്ടെങ്കിലും ഇവര്‍ക്കെതിരെ ഒരു ചെറുവിരല്‍ പോലുമനക്കാന്‍ തങ്ങള്‍ക്ക്‌ കഴിയുന്നില്ലെന്നും അവര്‍ പറഞ്ഞു. പരിശോധനകളും അറസ്റ്റുകളും വ്യാപകമായതോടെ ഏജന്റുമാരെ ഉപയോഗിച്ചുള്ള സ്വര്‍ണ്ണക്കടത്ത്‌ കുറഞ്ഞു. പകരമാണ്‌ ഇപ്പോള്‍ ഇത്തരം രീതികള്‍ അവലംബിക്കുന്നത്‌. 
ചില മത മേലധ്യക്ഷന്‍മാരുടെയും മന്ത്രിമാരുടേയും പാര്‍ലമെന്റംഗങ്ങളുടേയും വിദേശ യാത്രകള്‍ പലതും സ്വര്‍ണ്ണക്കടത്ത്‌ ലക്ഷ്യമിട്ടുള്ളതാണെന്ന്‌ വ്യക്തമായ വിവരമുണ്ട്‌. മൂന്നു സംസ്ഥാന മന്ത്രിമാര്‍, ഒരു മുന്‍ കെപിസിസി പ്രസിഡന്റ്‌, തിരുവനന്തപുരത്തെ ഒരു ബിഷപ്പ്‌ എന്നിവര്‍ക്കെതിരെ ഡിആര്‍ഐയുടെ പക്കല്‍ വിശദമായ തെളിവുകളുമുണ്ട്‌.
ഡിആര്‍ഐയിലെ കോട്ടയം ജില്ലക്കാരനായ ജോയിനൃ ഡയറക്ടര്‍ എന്‍ഫോഴ്സ്മെന്റിന്റെ നിരീക്ഷണത്തിലാണ്‌. സ്വര്‍ണ്ണക്കടത്ത്‌ കേസില്‍ പിടിയിലാകുന്നവര്‍ക്കു വേണ്ടി കസ്റ്റംസ്‌ -ഡിആര്‍ഐ ഉദ്യോഗസ്ഥരെ സ്വാധീനിക്കാന്‍ ഇയാള്‍ പലവട്ടം ശ്രമിച്ചിരുന്നു. 
സ്വര്‍ണ്ണക്കടത്തിന്‌ പിടിയിലായ ഫായിസിനു വേണ്ടിയും ഇയാള്‍ ഇടപെട്ടിരുന്നു. കത്തോലിക്ക സഭയുടെ പ്രതിനിധിയായ ഇയാളുടെ മേല്‍നോട്ടത്തിലും സംരക്ഷണത്തിലും ചില മതമേധാവികള്‍ നടത്തുന്ന വിദേശ യാത്രകളും സംശയത്തിന്റെ നിഴലിലാണ്‌. തിരുവനന്തപുരത്തെ ഒരു ജോയിന്റ്‌ ഡയറക്ടറായ ഉദ്യോഗസ്ഥയും കള്ളക്കടത്തുകാരുടെ ഏജന്റാണ്‌. ഇവരെക്കുറിച്ചും വകുപ്പ്തല അന്വേഷണമുണ്ട്‌. വിവാദ പുരുഷനായ ഒരു ബിഷപ്പുമായി ഇവര്‍ക്ക്‌ വലിയ അടുപ്പമാണുള്ളത്‌. സ്വര്‍ണ്ണക്കടത്തിന്‌ പുറമേ ഡ്യൂട്ടി അടയ്ക്കാതെ ഇലക്ട്രോണിക്്‌ ഉത്പന്നങ്ങളും മറ്റും കടത്തുന്ന സംഘവുമായും ഇവര്‍ക്ക്‌ ബന്ധമുണ്ട്‌. കാരിയര്‍മാര്‍ക്ക്‌ ഒരു കിലോയ്ക്ക്‌ ഒന്നരലക്ഷം എന്ന രീതിയിലാണ്‌ കമ്മീഷന്‍ നല്‍കുന്നത്‌. കൂട്ടുനില്‍ക്കുന്ന കസ്റ്റംസ്‌ ഉദ്യോഗസ്ഥര്‍ക്ക്‌ മുപ്പതിനായിരവും. 
എതിര്‍ത്ത എയര്‍ഹോസ്റ്റസിന്‌ പീഡന പര്‍വ്വം
കൊച്ചി: ചില സ്വകാര്യ വിമാനക്കമ്പനികളും എയര്‍ ഇന്ത്യയുടെ ചില ഉന്നത ഉദ്യോഗസ്ഥരും സ്വര്‍ണ്ണക്കടത്ത്‌ മാഫിയയുടെ ഏജന്റുമാരാണ്‌. എയര്‍ ഹോസ്റ്റസുമാരെയും പെയിലറ്റുമാരെയും ഉപയോഗിച്ചാണ്‌ ഇവരുടെ ഓപ്പറേഷനുകള്‍. വിമാനത്താവളങ്ങളില്‍ ഇവരുടെ ബാഗേജുകളും ശരീരവും കാര്യമായി പരിശോധിക്കാറില്ല. അതിനാല്‍ ഈ രീതിക്ക്‌ റിസ്ക്‌ കുറവാണ്‌. ചില സ്വകാര്യ വിമാനക്കമ്പനികള്‍ നിയമനം നല്‍കുന്ന സമയത്തു തന്നെ ഇക്കാര്യം സൂചിപ്പിക്കും. ഉയര്‍ന്ന ശമ്പളവും ആനുകൂല്യങ്ങളും കണക്കിലെടുത്ത്‌ പലരും ഇതിന്‌ തയ്യാറാവുന്നുണ്ട്‌. 
എയര്‍ ഇന്ത്യയില്‍ അടുത്തിടെ നിയമനം ലഭിച്ച ഒരു എയര്‍ ഹോസ്റ്റസിനോട്‌ ദുബായ്‌- മുംബൈ വിമാനത്തില്‍ ഒരു ബാഗ്‌ കൊണ്ടു പോകാന്‍ എയര്‍ ഇന്ത്യ ഉദ്യോഗസ്ഥന്‍ ആവശ്യപ്പെട്ടിരുന്നു. എന്നാല്‍ തുറന്നു നോക്കാതെ കൊണ്ടുപോകാനാവില്ലെന്ന്‌ അവര്‍ നിര്‍ബന്ധം പിടിച്ചതോടെ ഉദ്യോഗസ്ഥന്‍ പിന്‍മാറി. പിന്നീട്‌ അവര്‍ക്കുനേരെ നിരന്തരം പീഡനങ്ങളും ഭീഷണികളുമാണ്‌. ഇപ്പോള്‍ ജോലി രാജി വെയ്ക്കാനുള്ള ആലോചനയിലാണ്‌ എയര്‍ ഹോസ്റ്റസ്‌. 
ടി.എസ്‌. നീലാംബരന്‍

</TEXT>
</DOC>