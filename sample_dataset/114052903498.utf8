<DOC>
<DOCNO>114052903498.utf8</DOCNO>
<TEXT>


           സോണിയയുടെ വിദ്യാഭ്യാസ യോഗ്യത എന്തെന്ന് ഉമാഭാരതി    

Thursday 29 May 2014 1:47 am IST

ന്യൂദല്‍ഹി: കേന്ദ്രമാനവ വിഭവശേഷി വകുപ്പ് മന്ത്രി സ്മൃതി ഇറാനിക്ക് വിദ്യാഭ്യാസമില്ലെന്ന കോണ്‍ഗ്രസ് നേതാവ് അജയ് മാക്കന്റെ പ്രസ്താവന കോണ്‍ഗ്രസിന് തലവേദനയാകുന്നു. പത്തുവര്‍ഷം യുപിഎ സര്‍ക്കാരിനെ നിയന്ത്രിച്ച സോണിയാഗാന്ധിയുടെ വിദ്യാഭ്യാസ യോഗ്യത എന്താണെന്ന് ആദ്യം പറയാന്‍ കേന്ദ്രമന്ത്രി ഉമാഭാരതി കോണ്‍ഗ്രസ് നേതൃത്വത്തോട് ആവശ്യപ്പെട്ടു.

സോണിയാഗാന്ധിയാണ് ഡോ.മന്‍മോഹന്‍സിങിന്റെ യുപിഎ സര്‍ക്കാരിനെ നയിച്ചത്. തനിക്ക് സോണിയാഗാന്ധിയുടെ സര്‍ട്ടിഫിക്കറ്റുകള്‍ കാണണമെന്നുണ്ട്. അവര്‍ക്ക് എത്ര വിദ്യാഭ്യാസ യോഗ്യതയാണുള്ളതെന്ന് അറിയുന്നതിനാണ് ചോദിക്കുന്നത്. സോണിയാഗാന്ധിയുടെ വിദ്യാഭ്യാസ യോഗ്യത കോണ്‍ഗ്രസുകാര്‍ക്കും അറിയണമെന്നുണ്ട്, ഉമാഭാരതി പറഞ്ഞു.

കേന്ദ്രമന്ത്രി സന്തോഷ് ഗാങ്‌വാറും സോണിയാഗാന്ധിയുടെ വിദ്യാഭ്യാസ യോഗ്യത എന്താണെന്ന് വ്യക്തമാക്കണമെന്ന് ആവശ്യപ്പെട്ടു. കോണ്‍ഗ്രസ് നേതാക്കള്‍ ലോക്‌സഭാ തെരഞ്ഞെടുപ്പിലെ ദയനീയ പരാജയത്തിനു ശേഷവും അവരുടെ അഹങ്കാരം വീണ്ടും പ്രകടിപ്പിക്കുകയാണെന്ന് ബിജെപി വക്താവ് മുഖ്താര്‍ അബ്ബാസ് നഖ്‌വി പറഞ്ഞു. കോണ്‍ഗ്രസ് ജനവിധി മാനിക്കണമെന്നും നഖ്‌വി  ആവശ്യപ്പെട്ടു. വിവാദം സോണിയയിലെത്തി നിന്നതോടെ സ്മൃതി ഇറാനിയുടെ വിദ്യാഭ്യാസ യോഗ്യതയെ കോണ്‍ഗ്രസ് ചോദ്യം ചെയ്തില്ലെന്ന് കോണ്‍ഗ്രസ് നേതാവ് മനു അഭിഷേക് സിങ്‌വി പിന്നീട് പറഞ്ഞു. മാനവ വിഭവ ശേഷി വകുപ്പു മന്ത്രിക്ക് ബിരുദം പോലുമില്ലെന്നായിരുന്നു അജയ് മാക്കന്റെ പരിഹാസം.
    
</TEXT>
</DOC>