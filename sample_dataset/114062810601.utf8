<DOC>
<DOCNO>114062810601.utf8</DOCNO>
<TEXT>


           കള്ളനോട്ട് ഒഴുകുന്നത് പാക്- ബംഗ്ലാദേശ് റൂട്ട് വഴി    

Saturday 28 June 2014 12:56 am IST

ഇടുക്കി:  രാജ്യത്തിന്റെ സമ്പദ്‌വ്യവസ്ഥ തകര്‍ക്കാനും വിധ്വംസക  പ്രവര്‍ത്തനങ്ങള്‍ക്ക് വിനിയോഗിക്കാനും  ഇന്ത്യയിലേക്ക് കള്ളനോട്ടു  പ്രവഹിക്കുന്നത് ബംഗ്ലാദേശ് അതിര്‍ത്തി വഴി പാക്കിസ്ഥാനില്‍ നിന്ന്.  പാക്കിസ്ഥാനില്‍ അച്ചടിച്ച വ്യാജ ഇന്ത്യന്‍ കറന്‍സികള്‍ ബംഗ്ലാദേശില്‍  നിന്ന് പശ്ചിമ ബംഗാളിലെ മാള്‍ഡയിലെത്തുന്നു. അവിടുന്നാണ് ഇന്ത്യയുടെ വിവിധ  ഭാഗങ്ങളിലേക്ക് കടത്തിവിടുന്നത്.കള്ളനോട്ടുകളില്‍ വലിയൊരു പങ്ക്  എത്തിച്ചേരുന്നത് കേരളത്തിലാണ്. കള്ളനോട്ട് സംബന്ധിച്ച് അഞ്ച് വര്‍ഷത്തെ  കേസുകളുടെ കണക്ക് അമ്പരപ്പിക്കുന്നതാണ്.
2008ല്‍- 46 കേസുകളാണ്  കേരളത്തിലെടുത്തത്. 2009ല്‍- 66, 2010ല്‍- 54, 2011ല്‍-56, 2012ല്‍-68,  2013ല്‍-79, 2014 മാര്‍ച്ച് വരെ 21 എന്നിങ്ങനെയാണ് കണക്ക്. ഇവയില്‍  പകുതിയിലേറെ കേസുകളിലും പിടിയിലായിരിക്കുന്നത് അന്യസംസ്ഥാന തൊഴിലാളികളാണ്. ഈ  കേസുകള്‍ക്ക് അന്താരാഷ്ട്ര ബന്ധമുള്ളതിനാല്‍ സിബിഐയോ, എന്‍ഐഎയോ  അന്വേഷിക്കണമെന്നാണ് കേരള പോലീസിന്റെ ആവശ്യം. എന്നാല്‍ സംസ്ഥാന സര്‍ക്കാര്‍  ഇതുവരെ ഒരു വേദിയിലും ഈ വിഷയം അതിന്റേതായ ഗൗരവത്തില്‍ ഉന്നയിച്ച് കേന്ദ്ര  സര്‍ക്കാരിന്റെ ശ്രദ്ധ ഈ വിഷയത്തില്‍ ക്ഷണിച്ചിട്ടില്ല. കേരളത്തില്‍  ജോലിക്കെത്തുന്ന അന്യസംസ്ഥാന തൊഴിലാളികളാണ് അടുത്തകാലത്തായി കള്ളനോട്ട്  വ്യാപിപ്പിക്കുന്നതിന് ശ്രമിക്കുന്നത്. ഇവര്‍ക്ക് നിശ്ചിത കമ്മീഷന്‍  മാത്രമാണ് അന്താരാഷ്ട്ര കള്ളനോട്ട് മാഫിയ നല്‍കുന്നത്.
അറിഞ്ഞും  അറിയാതെയും കേരളത്തില്‍ കള്ളനോട്ടു കൈമാറല്‍ വ്യാപകമാണ്. ചില ബാങ്കു  ജീവനക്കാര്‍ക്കും എടിഎമ്മില്‍ പണം നിറയ്ക്കുന്ന ഏജന്‍സികള്‍ക്കും ഈ  ഇടപാടില്‍ പങ്കുള്ളതായി കള്ളനോട്ടിടപാടുകളെക്കുറിച്ച് അന്വേഷിക്കുന്ന കേരള  പോലീസ് ക്രൈംബ്രാഞ്ചിന്റെ ഓര്‍ഗനൈസ്ഡ് ക്രൈം വിഭാഗം പറയുന്നു. പലപ്പോഴും  കള്ളനോട്ടാണെന്നറിയാതെയാണ് സാധാരണക്കാര്‍ പലരും നോട്ടുകള്‍ കൈമാറുന്നത്.  എന്നാല്‍, കണ്ടുപിടിച്ചാലും കേസാക്കുന്ന സംഭവങ്ങള്‍ കുറവാണ്.
കള്ളനോട്ടിടപാടില്‍  ചുരുക്കം ചില കേസുകളില്‍ മാത്രമാണ് പ്രതികള്‍ പിടിക്കപ്പെടുന്നത്. മുഖ്യ  കണ്ണികളെ കണ്ടെത്താന്‍ പോലീസിന് ഒരിക്കലും കഴിയാറുമില്ല. അഞ്ച്് വര്‍ഷം  മുമ്പ് കൊച്ചിത്തീരത്ത് ഒരു കണ്ടെയ്‌നര്‍ നിറയെ കള്ളനോട്ടുകള്‍ എത്തിയതായി  വാര്‍ത്തയുണ്ടായിരുന്നു. ഈ സംഭവത്തെക്കുറിച്ച് വിശദമായി അന്വേഷണം നടത്താന്‍  പോലീസ് തയ്യാറായെങ്കിലും ഉന്നത ഇടപെടലിനെത്തുടര്‍ന്ന് കേസ്  ഒതുക്കുകയായിരുന്നു.
ബംഗാളികളെന്ന് പേരില്‍ സംസ്ഥാനത്ത് താമസിക്കുന്ന  ബംഗ്ലാദേശികളിലൂടെയാണ് നോട്ടുകളുടെ വിപണനം. കഴിഞ്ഞ ദിവസം കളമശേരിയില്‍  നിന്ന് രണ്ടു ലക്ഷത്തിലേറെ രൂപയുടെ കള്ളനോട്ടാണ് പിടിച്ചത്.  ഇതോടനുബന്ധിച്ച് രണ്ടു ബീഹാറികളെയും അറസ്റ്റ് ചെയ്തിരുന്നു. ഇരുപതിനായിരം  രൂപയുടെ കള്ളനോട്ട് മാറിയെടുത്താല്‍ അയ്യായിരം രൂപയാണ് കമ്മീഷന്‍.

സംഗീത് രവീന്ദ്രന്‍

</TEXT>
</DOC>