<DOC>
<DOCNO>114031382686.utf8</DOCNO>
<TEXT>


           സോണിയയെ പ്രധാനമന്ത്രിയാക്കാന്‍ സിപിഎം ശ്രമിച്ചു    

Thursday 13 March 2014 6:57 pm IST

ന്യൂദല്‍ഹി: സോണിയാ ഗാന്ധിയെ പ്രധാനമന്ത്രിയാക്കാന്‍ സിപിഎം ശ്രമിച്ചിരുന്നതായി മുതിര്‍ന്ന സിപിഎം നേതാവ്‌ സീതാറാം യച്ചൂരിയുടെ വെളിപ്പെടുത്തല്‍. ബിജെപി വീണ്ടും അധികാരത്തില്‍ വരാതിരിക്കാന്‍ കോണ്‍ഗ്രസിനെയും ഇടതു പാര്‍ട്ടികളെയും ഒന്നിപ്പിക്കാന്‍ ചൈന നടത്തിയ പരിശ്രമങ്ങളുടെ ഫലമായിരുന്നു ഇത്‌. കോണ്‍ഗ്രസ്‌ അധ്യക്ഷ സോണിയാഗാന്ധിയും സിപിഎമ്മും തമ്മിലുള്ള അവിശുദ്ധ രാഷ്ട്രീയസഖ്യത്തെക്കുറിച്ച്‌ സിപിഎം പൊളിറ്റ്‌ ബ്യൂറോ അംഗം സീതാറാം യെച്ചൂരിയാണ്‌ വെളിപ്പെടുത്തിയത്‌. 2004 ലെ ലോക്സഭാ തെരഞ്ഞെടുപ്പിനെത്തുടര്‍ന്നായിരുന്നു ഈ നീക്കം. പ്രധാനമന്ത്രിസ്ഥാനത്തേക്ക്‌ ഡോ. മന്‍മോഹന്‍സിംഗിനെ തെരഞ്ഞെടുക്കുന്നതിന്‌ വളരെ മുമ്പായിരുന്നു സോണിയക്ക്‌ സിപിഎം പിന്തുണ പ്രഖ്യാപിച്ചത്‌.
എന്‍ഡിടിവിയുടെ പ്രത്യേക തെരഞ്ഞെടുപ്പ്‌ പരിപാടിയില്‍ പങ്കെടുത്തുകൊണ്ടാണ്‌ സോണിയാ-സിപിഎം ബന്ധം യെച്ചൂരി സ്ഥിരീകരിച്ചത്‌. പ്രധാനമന്ത്രിസ്ഥാനമേറ്റെടുത്ത്‌ യുപിഎ സര്‍ക്കാരിനെ നയിക്കണമെന്ന്‌ ആവശ്യപ്പെട്ട്‌ രണ്ടുതവണ താന്‍ സോണിയാഗാന്ധിയെ കണ്ടിരുന്നുവെന്നും യെച്ചൂരി വെളിപ്പെടുത്തി. ലോക്സഭാ തെരഞ്ഞെടുപ്പിന്റെ പശ്ചാത്തലത്തില്‍ യെച്ചൂരിയുടെ വെളിപ്പെടുത്തല്‍ രാഷ്ട്രീയവൃത്തങ്ങളില്‍ പുതിയ ചര്‍ച്ചയ്ക്ക്‌ വഴിയൊരുക്കിയിരിക്കുകയാണ്‌.
2004 ലെ ലോക്സഭാ തെരഞ്ഞെടുപ്പിനുശേഷം രൂപപ്പെട്ട ഇടത്‌-യുപിഎ സഖ്യത്തിന്‌ പിന്നില്‍ ചൈനയാണെന്ന റിപ്പോര്‍ട്ടുകളുണ്ടായിരുന്നു. ബിജെപി തുടര്‍ന്നും അധികാരത്തില്‍ വരുന്നത്‌ തങ്ങളുടെ ആധിപത്യത്തിന്‌ തിരിച്ചടിയാവുമെന്ന്‌ കണ്ടായിരുന്നു കോണ്‍ഗ്രസിനെയും ഇടതുപാര്‍ട്ടികളെയും ഒരേ കുടക്കീഴില്‍ കൊണ്ടുവരാന്‍ ചൈന ചരടുവലിച്ചത്‌. മാവോയിസ്റ്റുകളുടെ സര്‍ക്കാര്‍ രൂപീകരണത്തിന്‌ സഹായിക്കാന്‍ ഒന്നാം യുപിഎ ഭരണകാലത്ത്‌ സീതാറാം യെച്ചൂരി പ്രത്യേക ദൂതനായി നേപ്പാളില്‍ പോയത്‌ ചൈനയുടെ താല്‍പര്യപ്രകാരമാണെന്ന്‌ ആക്ഷേപമുയര്‍ന്നിരുന്നു. ചൈനയുടെ താല്‍പര്യം മുന്‍നിര്‍ത്തിയായിരുന്നില്ലേ സോണിയയെ സന്ദര്‍ശിച്ച്‌ പ്രധാനമന്ത്രിയാവണമെന്ന്‌ യെച്ചൂരി ആവശ്യപ്പെട്ടതെന്ന സംശയമാണ്‌ ഇപ്പോള്‍ ഉയര്‍ന്നിരിക്കുന്നത്‌.
2004 ല്‍ പ്രധാനമന്ത്രിസ്ഥാനത്തേക്ക്‌ അമേരിക്കയും യൂറോപ്യന്‍ യൂണിയനും മന്‍മോഹന്‍സിംഗിന്‌ അനുകൂലമായിരുന്നപ്പോള്‍ ചൈന അനുകൂലിച്ചത്‌ സോണിയയെയായിരുന്നുവെന്ന്‌ സൂചനകളുണ്ടായിരുന്നു. ചൈനയില്‍ നടന്ന ഒളിമ്പിക്സിലേക്ക്‌ പ്രധാനമന്ത്രി മന്‍മോഹന്‍സിംഗിന്‌ പകരം ആ രാജ്യം സോണിയയെ ക്ഷണിച്ചതും ഇങ്ങനെയൊരു നിഗമനത്തിനിടയാക്കിയിരുന്നു.
ഒന്നാം യുപിഎ സര്‍ക്കാരിന്റെ അവസാനകാലത്ത്‌ അമേരിക്കയുമായുള്ള ആണവസഹകരണകരാറിന്റെ പേരില്‍ സര്‍ക്കാരിനുള്ള പിന്തുണ ഇടതുപാര്‍ട്ടികള്‍ പിന്‍വലിച്ചെങ്കിലും സോണിയയുമായി സഹകരിക്കുന്ന നിലപാടുകളാണ്‌ സിപിഎം എടുത്തുപോന്നത്‌. യെച്ചൂരിയുടെ വെളിപ്പെടുത്തല്‍ ഇക്കാര്യവും സ്ഥിരീകരിച്ചിരിക്കുകയാണ്‌.
സ്വന്തം ലേഖകന്‍

</TEXT>
</DOC>