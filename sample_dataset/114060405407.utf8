<DOC>
<DOCNO>114060405407.utf8</DOCNO>
<TEXT>


           മുണ്ടെയ്ക്ക്‌ ജനലക്ഷങ്ങളുടെ അന്ത്യാഞ്ജലി    

Wednesday 4 June 2014 10:26 pm IST

പാര്‍ളി: കേന്ദ്രമന്ത്രിയും മഹാരാഷ്ട്രയില്‍ നിന്നുള്ള മുതിര്‍ന്ന ബിജെപി നേതാവുമായിരുന്ന ഗോപിനാഥ്‌ മുണ്ടെയ്ക്ക്‌ ജനലക്ഷങ്ങളുടെ അന്ത്യാഞ്ജലി. സമൂഹത്തിെ‍ന്‍റ നാനാ തുറകളില്‍ നിന്നുള്ള ലക്ഷങ്ങള്‍ മുണ്ടെയ്ക്ക്‌ ആദരാഞ്ജലിയര്‍പ്പിക്കാനും അദ്ദേഹത്തെ അവസാനമായി ഒരു നോക്കു കാണാനുമായി എത്തിച്ചേര്‍ന്നു.
കഴിഞ്ഞ ദിവസം ദല്‍ഹിയില്‍ വാഹനാപകടത്തെത്തുടര്‍ന്നാണ്‌ അറുപത്തിനാലുകാരനായ അദ്ദേഹം മരണമടഞ്ഞത്‌. ദല്‍ഹിയില്‍ ബിജെപി ആസ്ഥാനത്ത്‌ പൊതു ദര്‍ശനത്തിനു വച്ച ശേഷം ഇന്നലെ രാവിലെ മഹാരാഷ്ട്രയിലെ പര്‍ളിയിലുള്ള വസതിയില്‍ അദ്ദേഹത്തിെ‍ന്‍റ ഭൗതികശരീരം എത്തിച്ചു. അദ്ദേഹത്തിന്‌ അന്ത്യഞ്ജലി അര്‍പ്പിക്കാനായി ജനസമുദ്രം തന്നെയാണ്‌ ഒഴുകിയെത്തിയത്‌.പലരും അന്തിമോപചാരം അര്‍പ്പിച്ചപ്പോള്‍ വിങ്ങിപ്പൊട്ടി. ചിലര്‍ ബോധമറ്റു വീണു. അദ്ദേഹത്തിെ‍ന്‍റ മൂത്ത മകള്‍ പങ്കജ ചിതയ്ക്ക്‌ തീ കൊളുത്തിയപ്പോള്‍ മുണ്ടേ അമര്‍ രഹേ, തുടങ്ങിയ വാക്കുകള്‍ ആയിരങ്ങളുടെ കണ്ഠങ്ങളില്‍ നിന്നുയര്‍ന്നു. സമ്പൂര്‍ണ്ണ ഔദ്യോഗിക ബഹുമതികളോടെയായിരുന്നു സംസ്കാരച്ചടങ്ങുകള്‍. 
മുണ്ടെയുടേയും ബിജെപിയുടേയും വന്‍വിജയമാഘോഷിക്കാന്‍ സ്വന്തം നാടായ പര്‍ളിയില്‍ സംഘടിപ്പിച്ചിരുന്ന ചടങ്ങില്‍ പങ്കെടുക്കാനുള്ള യാത്രയ്ക്കിടെയായിരുന്നു ദല്‍ഹി വിമാനത്താവളത്തിനു സമീപത്തു വച്ച ്‌ അപകടം ഉണ്ടായത്‌. ചൊവ്വാഴ്ച വന്‍ ആഘോഷം നടക്കേണ്ടിയിരുന്ന സ്ഥലത്ത്‌ അദ്ദേഹത്തിെ‍ന്‍റ അന്തിമചടങ്ങുകളാണ്‌ നടന്നതെന്നതാണ്‌ വിധിവൈപരീത്യം. വൈദ്യനാഥ്‌ ഷുഗര്‍ ഫാക്ടറി മൈതാനത്തായിരുന്നു അന്തിമ ചടങ്ങുകള്‍ നടന്നത്‌. അവിടെ നിന്ന്‌ ഏതാനും കിലോമീറ്ററുകള്‍ മാത്രമേ വിജയറാലി നടത്താനിരുന്ന ടോട്ല മൈതാനത്തേക്ക്‌ ഉള്ളൂ.
കേന്ദ്രമന്ത്രി പ്രകാശ്‌ ജാവഡേക്കര്‍,ബിജെപി ജനറല്‍ സെക്രട്ടറി രാജീവ്‌ പ്രതാപ്‌ റൂഡി, ഗോവ മുഖ്യമന്ത്രി മനോഹര്‍ പരീക്കര്‍,ശിവസേനാ നേതാവ്‌ ഉദ്ധവ്‌ താക്കറെ, നവനിര്‍മ്മാണ്‍ സേനാ മേധാവി രാജ്‌ താക്കറെ അടക്കം അനവധി പ്രമുഖര്‍ അന്തിമ ചടങ്ങില്‍ പങ്കെടുത്തു.
ഹൃദയാഘാതം ഉണ്ടായിട്ടില്ല; മരണകാരണം ആന്തരിക ക്ഷതം
ന്യൂദല്‍ഹി: അപകടത്തെത്തുടര്‍ന്ന്‌ ശരീരത്തിനുള്ളിലുണ്ടായ ക്ഷതങ്ങളും രക്തസ്രാവവുമാണ്‌ ഗോപിനാഥ്‌ മുണ്ടെയുടെ മരണകാരണമെന്ന്‌ പോസ്റ്റ്‌ മോര്‍ട്ടം റിപ്പോര്‍ട്ട്‌. ഇതുസംബന്ധിച്ച റിപ്പോര്‍ട്ട്‌ ഇന്നലെയാണ്‌ അധികൃതര്‍ കൈമാറിയത്‌.അപകടത്തെത്തുടര്‍ന്ന്‌ മുണ്ടെയ്ക്ക്‌ ഹൃദയാഘാതം ഉണ്ടായിട്ടില്ല. അപകടത്തെത്തുടര്‍ന്ന്‌ ഉണ്ടായ ഹൃദയാഘാതമാണ്‌ മരണകാരമെന്നാണ്‌ നേരത്തെ ഡോക്ടര്‍മാര്‍ കരുതിയിരുന്നത്‌.
    
</TEXT>
</DOC>