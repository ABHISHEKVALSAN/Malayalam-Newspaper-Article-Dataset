<DOC>
<DOCNO>114030881594.utf8</DOCNO>
<TEXT>


           പാലക്കാട്‌ സ്വീകരിക്കാന്‍ സോഷ്യലിസ്റ്റ്‌ ജനതക്ക്‌ പേടി     

Saturday 8 March 2014 9:34 pm IST

        പാലക്കാട്‌: വയനാടും വടകരയും വിട്ട്‌ പാലക്കാട്‌ ഏറ്റെടുക്കാന്‍ സോഷ്യലിസ്റ്റ്‌ ജനതയ്ക്ക്‌ ഭയം. ഏറെ നാള്‍ തന്റെ വലംകൈയ്യായിരുന്ന മുന്‍ എംഎല്‍എ കെ കൃഷ്ണന്‍ക്കുട്ടിയുടെ തട്ടകത്തേക്ക്‌ പോകുന്നത്‌ ഗുണത്തേക്കാള്‍ ദോഷമാണ്‌ ചെയ്യുകയെന്നാണ്‌ വീരേന്ദ്രകുമാറിന്റെയും മറ്റു നേതാക്കളുടെയും അഭിപ്രായം. വീരേന്ദ്രകുമാര്‍ പാലക്കാട്ടേക്ക്‌ വരികയാണെങ്കില്‍ തങ്ങളുടെ മുഴുവന്‍ ശക്തിയും പുറത്തെടുത്ത്‌ വിജയം തടയാന്‍ രംഗത്തിറങ്ങാനാണ്‌ കൃഷ്ണന്‍കുട്ടി വിഭാഗത്തിന്റെ തിരുമാനം. പാലക്കാടിനെ സംബന്ധിച്ച്‌ കൃഷ്ണന്‍കുട്ടിക്ക്‌ നിര്‍ണ്ണായക സ്വാധീനമുള്ള സ്ഥലമാണ്‌. വീരന്‍ വിഭാഗത്തോട്‌ വിട പറഞ്ഞ്‌ ഏറെ നാള്‍ സ്വതന്ത്രമായി നിന്ന കൃഷ്ണന്‍ക്കുട്ടിയും കൂട്ടരും അടുത്തിടെയാണ്‌ ജനതാദളില്‍ ലയിച്ചത്‌. ലയന സമ്മേളനം നടന്നതും പാലക്കാട്‌ വെച്ചായിരുന്നു. അത്‌ കൊണ്ട്‌ തന്നെ പാലക്കാട്‌ പോയി തോല്‍വി സംഭവിച്ചാല്‍ അത്‌ കൃഷ്ണന്‍കുട്ടിയുടെ വിജയമായി വിലയിരുത്തപ്പെടും. അതിനാല്‍ പാലക്കാട്‌ വാങ്ങുന്നതില്‍ നിന്ന്‌ പിന്‍വാങ്ങാനാണ്‌ ഉദ്ദേശിക്കുന്നതെന്നും സുചനയുണ്ട്‌. 
കോണ്‍ഗ്രസ്‌ മുന്നോട്ട്‌ വെച്ച ഈ സീറ്റ്‌ എടുക്കുന്നതില്‍ വ്യക്തമായ അഭിപ്രായം വീരേന്ദ്രകുമാര്‍ പറയാതിരുന്നതോടെ യുഡിഎഫിന്റെ സീറ്റ്‌ വിഭജനം പ്രതിസന്ധിയില്‍ തന്നെയാണ്‌. ഇതിനിടെ പാലക്കാട്‌ ഡിസിസിയും സീറ്റ്‌ സോഷ്യലിസ്റ്റ്‌ ജനതക്ക്കൊടുക്കുന്നതിനോട്‌ വിയോജിപ്പ്‌ പ്രകടിപ്പിച്ചിട്ടുണ്ട്‌. കോണ്‍ഗ്രസ്സ്‌ തന്നെ ഇവിടെ മത്സരിക്കണമെന്ന്‌ ഡിസിസി പ്രസിഡന്റ്‌ സി വി ബാലചന്ദ്രന്‍ അറിയിച്ചു. 
കഴിഞ്ഞ തവണ 1820 വോട്ടിനാണ്‌ സതീശന്‍ പാച്ചേനി സിപിഎമ്മിലെ എംബി രാജേഷിനോട്‌ തോറ്റത്‌. അത്‌ കോണ്‍ഗ്രസില്‍ നില നിന്നിരുന്ന പ്രശ്നങ്ങള്‍ മൂലമാണെന്നാണ്‌ ജില്ലയിലെ നേതാക്കളുടെ പക്ഷം. ഇതിനു പുറമേ ഒരിക്കല്‍ സീറ്റ്‌ വിട്ടു കൊടുത്താല്‍ പിന്നിട്‌ അത്തിരിച്ച്‌ കിട്ടില്ലെന്ന ഭയവും ജില്ലാ നേതൃത്വത്തിനുണ്ട്‌. അതിനാലാണ്‌ കഴിഞ്ഞ ദിവസം തിരുവനന്തപുരത്ത്‌ നടന്ന ചര്‍ച്ചയില്‍ ജില്ലാ നേതൃത്വത്തിന്‌ സീറ്റ്‌ വിട്ടുകൊടുക്കുന്നതിലെ എതിര്‍പ്പ്‌ അറിയിച്ചത്‌.
    
</TEXT>
</DOC>