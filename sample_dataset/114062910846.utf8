<DOC>
<DOCNO>114062910846.utf8</DOCNO>
<TEXT>


           ഷൂട്ടൌട്ടില്‍ ബ്രസീല്‍ ക്വാര്‍ട്ടറില്‍    

Sunday 29 June 2014 12:17 pm IST

ബെലോ ഹോറിസോന്റെ: ഷൂട്ടൗട്ടിലേക്ക് നീണ്ട പ്രീ ക്വാര്‍ട്ടര്‍ ഫൈനലില്‍ ചിലിയന്‍ പോരാളികളെ അരിഞ്ഞുവീഴ്ത്തി ബ്രസീല്‍ ക്വാര്‍ട്ടറിലേക്ക് കുതിച്ചു. നിശ്ചിത സമയത്തും അധികസമയത്തും ഇരുടീമുകളും 1-1ന് സമനില പാലിച്ചതോടെയാണ് പോരാട്ടം പെനാല്‍റ്റി ഷൂട്ടൗട്ടിലേക്ക് നീണ്ടത്. ഷൂട്ടൗട്ടില്‍ രണ്ടിനെതിരെ മൂന്ന് ഗോളുകള്‍ക്കായിരുന്നു കാനറികളുടെ വിജയം. ബ്രസീലിന് വേണ്ടി കിക്കെടുത്ത ഡേവിഡ് ലൂയിസ്, മാഴ്‌സെലോ, നെയ്മര്‍ എന്നിവര്‍ ലക്ഷ്യം കണ്ടപ്പോള്‍ വില്ല്യനും ഹള്‍ക്കും പാഴാക്കി. ചിലിക്കുവേണ്ടി ചാള്‍സ് അരാന്‍ഗ്യുസും മാഴ്‌സെലോ ഡയസിനും മാത്രമാണ് ലക്ഷ്യം കാണാന്‍ കഴിഞ്ഞത്.

ആദ്യപകുതിയില്‍ തുല്യശക്തികളുടെ പോരാട്ടമായിരുന്നെങ്കിലും പന്ത് കൂടുതല്‍ സമയം കൈവശം വെച്ചത് ചിലിയും കൂടുതല്‍ ഷോട്ടുകള്‍ പായിച്ചത് ബ്രസീലുമായിരുന്നു. 10 തവണയാണ് ബ്രസീല്‍ ആദ്യപകുതിയില്‍ മാത്രം ഷോട്ടുകള്‍ ഉതിര്‍ത്തത്. ആക്രമണ പ്രത്യാക്രമണങ്ങള്‍കൊണ്ട് ആവേശകരമായ മത്സരത്തില്‍ ആദ്യ അവസരം ലഭിച്ചത് ബ്രസീലിനായിരുന്നു. ആറാം മിനിറ്റില്‍ മാഴ്‌സലോ ബോക്‌സിന് പുറത്തുനിന്ന് പറത്തിയ ഷോട്ട് നേരിയ വ്യത്യാസത്തിനാണ് പുറത്തുപോയത്. തൊട്ടുപിന്നാലെ ചിലിയുടെ മാഴ്‌സലോ ഡയസിന്റെ ഷോട്ടും പുറത്തേക്ക് പറന്നു. 18-ാം മിനിറ്റില്‍ ബ്രസീല്‍ മുന്നിലെത്തി. അവര്‍ക്ക് അനുകൂലമായി ലഭിച്ച കോര്‍ണറില്‍ നിന്നാണ് ഗോള്‍. നെയ്മര്‍ എടുത്ത കിക്ക് ബോക്‌സിനുള്ളില്‍ നില്‍ക്കുകയായിരുന്ന ഡാനി ആല്‍വസ് തലകൊണ്ട് മറിച്ചുകൊടുത്തത് ക്ലോസ് റേഞ്ചില്‍ നിന്നുള്ള ഷോട്ടിലൂടെ ഡേവിഡ് ലൂയിസ് പന്ത് ചിലിയന്‍ വലയിലെത്തിച്ചു. പിന്നീട് 25-ാം മിനിറ്റില്‍ നെയ്മര്‍ മറ്റൊരു അവസരവും പാഴാക്കി. ലീഡ് വഴങ്ങിയതോടെ ആക്രമണം കനപ്പിച്ച ചിലി 32-ാം മിനിറ്റില്‍ അലക്‌സി സാഞ്ചസിലൂടെ കാനറികളുടെ വല കുലുക്കി. എഡ്വേര്‍ഡോ വര്‍ഗാസ് നല്‍കിയ പാസില്‍ നിന്നാണ് സാഞ്ചസിന്റെ ഗോള്‍. 36-ാം മിനിറ്റില്‍ നെയ്മറുടെ തകര്‍പ്പന്‍ ഹെഡ്ഡര്‍ ചിലി താരം ഗോള്‍ലൈനില്‍വച്ച് രക്ഷപ്പെടുത്തി. പിന്നീട് 42-ാം മിനിറ്റില്‍ ഡാനി ആല്‍വസിന്റെ കരുത്തുറ്റ ലോംഗ്‌റേഞ്ച് ഷോട്ട് ചിലി ഗോളി ഏറെ പണിപ്പെട്ടാണ് കുത്തിയകറ്റിയത്.

രണ്ടാം പകുതിയിലും ഇരുടീമുകളും നിരവധി ഉജ്ജ്വല മുന്നേറ്റങ്ങള്‍ നടത്തിയെങ്കിലും വിജയഗോള്‍ പിറന്നില്ല. ബ്രസീലിന്റെ നെയ്മറുടെയും ഹള്‍ക്കിന്റെയും ഫെര്‍ണാണ്ടീഞ്ഞോയുടെയും ചില നല്ല ശ്രമങ്ങള്‍ ചിലിയന്‍ ഗോളി ക്ലോഡിയോ ബ്രാവോയ്ക്ക് മുന്നില്‍ വിഫലമായപ്പോള്‍ ചിലിയുടെ ചാള്‍സ് അരാര്‍ഗ്യുസിന്റെയും മാഴ്‌സലോ ഡയസിന്റെയും ശ്രമങ്ങള്‍ ബ്രസീല്‍ ഗോളി ജൂലിയോ സെസാറും രക്ഷപ്പെടുത്തി. ഇതോടെയാണ് മത്സരം അധികസമയത്തേക്ക് നീണ്ടത്. അധികസമയത്തിന്റെ അവസാന മിനിറ്റില്‍ ബോക്‌സിന് പുറത്തുനിന്ന് മൗറീഷ്യോ പിനില്ല പറത്തിയ തകര്‍പ്പന്‍ ഷോട്ട് ബ്രസീലിയന്‍ ഗോളിയെ കീഴടക്കിയെങ്കിലും ക്രോസ്ബാറില്‍ത്തട്ടിത്തെറിച്ചു. തൊട്ടുപിന്നാലെ ബ്രസീലിന്റെ റാമിറസും അവസരം പാഴാക്കി. ഇതോടെയാണ് പോരാട്ടം ഷൂട്ടൗട്ടിലേക്ക് നീണ്ടത്.

    
</TEXT>
</DOC>