<DOC>
<DOCNO>114072918690.utf8</DOCNO>
<TEXT>


           രണ്ടാം ഗുരുവായൂര്‍ സത്യഗ്രഹം വേണ്ടിവരും : കുമ്മനം    

Tuesday 29 July 2014 11:28 pm IST

ഗുരുവായൂര്‍: ഗുരുവായൂര്‍ ക്ഷേത്രത്തെ രക്ഷിക്കാന്‍ രണ്ടാംഗുരുവായൂര്‍ സത്യാഗ്രഹത്തിന് തയ്യാറാകുവാന്‍ കുമ്മനം രാജശേഖരന്‍ ആഹ്വാനം ചെയ്തു. ഗുരുവായൂരില്‍ ചേര്‍ന്ന ക്ഷേത്രരക്ഷാസമ്മേളനത്തില്‍ മുഖ്യപ്രഭാഷണം നടത്തുകയായിരുന്നു അദ്ദേഹം. അഴിമതിയും സ്വജനപക്ഷപാതവും കെടുകാര്യസ്ഥതയും കൈമുതലാക്കിയ ഗുരുവായൂര്‍ ദേവസ്വം ഭരണസമിതിക്ക് ഭരണത്തില്‍ തുടരാന്‍ അവകാശമില്ല. രാഷ്ട്രീയ തിമിരം ബാധിച്ച ഭരണസമിതി ഭക്തജനങ്ങളെ വെല്ലുവിളിക്കുന്നു. 

ക്ഷേത്രത്തില്‍ എത്തിച്ചേരുന്ന ഭക്തര്‍ക്ക് വേണ്ടുന്ന പ്രാഥമിക സൗകര്യങ്ങള്‍ പോലും ഏര്‍പ്പെടുത്താന്‍ മടിക്കുന്ന ഭരണസമിതി ഭക്തരെ തല്ലിച്ചതക്കുന്ന സമീപനമാണ് തുടരുന്നത്. ക്ഷേത്രവികസനത്തിന്റെ പേരില്‍ കോടികളുടെ അഴിമതിയാണ് ദേവസ്വത്തില്‍ നടക്കുന്നത്. ക്ഷേത്രസുരക്ഷ അപകടത്തിലാണ്. മാസ്റ്റര്‍പ്ലാന്‍ അനുസരിച്ച് വികസനം നടത്തുന്നതിന് പകരം യാതൊരുവിധ നിയന്ത്രണവും ഇല്ലാതെയാണ് വികസനപ്രവര്‍ത്തനങ്ങള്‍ ഗുരുവായൂരില്‍ നടക്കുന്നത്. ഭക്തരുടെ താല്പര്യങ്ങള്‍ക്ക് യാതൊരു വിലയും കല്‍പ്പിക്കാത്ത ദേവസ്വം ഭരണസമിതിക്കെതിരെ ഭക്തജനങ്ങള്‍ രംഗത്തിറങ്ങണമന്നും കുമ്മനം രാജശേഖരന്‍ കൂട്ടിച്ചേര്‍ത്തു. ആര്‍എഎസ്എസ് ജില്ലാസംഘചാലക് കേണല്‍ പി. വേണുഗോപാല്‍ അദ്ധ്യക്ഷത വഹിച്ചു. ഹിന്ദു ഐക്യവേദി സംസ്ഥാന അദ്ധ്യക്ഷ കെ.പി.ശശികലടീച്ചര്‍ ഉദ്ഘാടനം ചെയ്തു. 

ബിജെപി സംസ്ഥാന ജനറല്‍ സെക്രട്ടറി എ.എന്‍.രാധാകൃഷ്ണന്‍, വിഎച്ച്പി സംസ്ഥാന വര്‍ക്കിങ്ങ് പ്രസിഡണ്ട് ബി.ആര്‍.ബലരാമന്‍, ധീവരസഭയുടെ ജോഷി ബ്ലാങ്ങാട്, കെപിഎംഎസ് ജില്ലാസെക്രട്ടറി ശിവദാസ് മണപ്പുള്ളി ബ്രഹ്മസ്വംമഠം എക്‌സിക്യൂട്ടീവ് മെമ്പര്‍ പൂങ്ങാട് മാധവന്‍ നമ്പൂതിരി, ക്ഷേത്രസംരക്ഷണസമിതി ജില്ലാപ്രസിഡണ്ട് പി.ആര്‍.ഉണ്ണി, ബിഎംഎസ് ജില്ലാജോ. സെക്രട്ടറി സേതു തിരുവെങ്കിടം തുടങ്ങിയവര്‍ സംസാരിച്ചു. പി.മുകേഷ് സ്വാഗതവും കെ.ആര്‍.അനീഷ് നന്ദിയും പറഞ്ഞു. ധര്‍മ്മജാഗരണ്‍ പ്രമുഖ് വി.കെ.വിശ്വനാഥന്‍, ക്ഷേത്രരക്ഷാസമിതി കണ്‍വീനര്‍ ടി.ശിവദാസ്, ജോ.കണ്‍വീനര്‍ എം. ബിജേഷ്, ടി. വി.ഷാജി, ഹിന്ദു ഐക്യവേദി ജില്ലാ സെക്രട്ടറി പ്രസാദ് കാക്കശ്ശേരി തുടങ്ങിയവര്‍ സമ്മേളനത്തിന് നേതൃത്വം നല്‍കി.

    
</TEXT>
</DOC>