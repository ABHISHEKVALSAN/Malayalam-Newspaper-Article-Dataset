<DOC>
<DOCNO>114021375753.utf8</DOCNO>
<TEXT>


           സ്വദേശി നിഷ്ഠയ്ക്ക്‌ പ്രാധാന്യം നല്‍കിയുള്ള ജീവിതക്രമം വേണം: സ്വാമിരാംദേവ്‌    

Thursday 13 February 2014 10:49 pm IST

കോഴിക്കോട്‌: സ്വദേശി നിഷ്ഠയ്ക്ക്‌ പ്രാധാന്യം നല്‍കിയുള്ള ജീവിതക്രമമാണ്‌ ഇന്നിന്റെ ആവശ്യമെന്ന്‌ സ്വാമി രാംദേവ്‌ മഹാരാജ്‌ അഭിപ്രായപ്പെട്ടു. കശ്യപവേദ റിസര്‍ച്ച്‌ ഫൗണ്ടേഷന്റെ ആഭിമുഖ്യത്തിലുള്ള സോമയാഗത്തിന്റെ മുന്നോടിയായുള്ള വേദിക്‌ സമ്മേളനം ഉദ്ഘാടനം ചെയ്ത്‌ സംസാരിക്കുകയായിരുന്നു അദ്ദേഹം. 
വിചാരവും ഭാഷയും ഭക്ഷണവും വസ്ത്രവുമെല്ലാം സ്വദേശിയായിരിക്കണം. നമ്മുടെ കയ്യൊപ്പ്‌ പോലും സ്വന്തം ഭാഷയിലായിരിക്കണം. രാഷ്ട്രഭാഷയ്ക്കും മാതൃഭാഷയ്ക്കും ശേഷം മാത്രമേ ഇംഗ്ലീഷിന്‌ പ്രാധാന്യം നല്‍കേണ്ടതുള്ളൂ. 
ദേശത്തിന്റെ സമ്പത്ത്‌ ദേശത്തിനായിട്ടാണ്‌ വിനിയോഗിക്കേണ്ടത്‌. എന്നാല്‍ ദേശത്തിന്റെ സമ്പത്ത്‌ ബഹുരാഷ്ട്ര കുത്തക കമ്പനികളും വിദേശികളും ഇവിടെ നിന്ന്‌ കടത്തിക്കൊണ്ടുപോവുകയാണ്‌. ഇത്‌ ടൂത്ത്പേസ്റ്റ്‌, സോപ്പ്‌, വസ്ത്രം, ശീതളപാനീയം തുടങ്ങിയ ഉപഭോഗവസ്തുക്കളിലൂടെയാണെന്നും സ്വാമി രാംദേവ്‌ പറഞ്ഞു.
നൂറ്റാണ്ടുകള്‍ക്ക്‌ മുമ്പ്‌ വാസ്കോഡിഗാമ ഇന്നാട്ടിലെത്തിയത്‌ രാജ്യത്തെ കൊള്ളയടിക്കുക ലക്ഷ്യംവെച്ചായിരുന്നു. എന്നാല്‍ സ്വാതന്ത്ര്യം ലഭിച്ചതിന്‌ ശേഷമുള്ള 65 വര്‍ഷ കാലയളവിനിടയില്‍ ഒരു കോടി അറുപത്തയ്യായിരം ലക്ഷം കോടി രൂപയാണ്‌ ഇവിടെ നിന്ന്‌ കൊള്ളയടിക്കപ്പെട്ടത്‌. ഇന്ത്യ ദരിദ്രരാജ്യമല്ലെന്നും രാജ്യത്തെ ദരിദ്ര രാജ്യമാക്കി മാറ്റിയതാണെന്നും സ്വാമി രാംദേവ്‌ ചൂണ്ടിക്കാട്ടി.
200 കോടി വര്‍ഷം പഴക്കമുള്ളതാണ്‌ ഭാരതത്തിന്റെ സംസ്കൃതി. ഇത്‌ നമ്മുടെ പൈതൃക മഹത്വത്തെയാണ്‌ സൂചിപ്പിക്കുന്നത്‌. രാഷ്ട്രനിഷ്ടയ്ക്ക്‌ വേണ്ടിയാണ്‌ പ്രവര്‍ത്തിക്കേണ്ടത്‌. എല്ലാറ്റിനേക്കാളും പ്രാധാന്യം നല്‍കേണ്ടത്‌ രാഷ്ട്രത്തിനാണ്‌. നമ്മുടെ പൂര്‍വ്വികര്‍ ഒന്നാണ്‌. മൂലസംസ്കൃതിയും പരമ്പരയും ഒന്നാണ്‌. ഇതില്‍ മത-ജാതി വ്യത്യാസമില്ലെന്നും അദ്ദേഹം പറഞ്ഞു. ഏകത്വഭാവമാണ്‌ ഏതൊരു ദേശസ്നേഹിക്കും അവശ്യമായി വേണ്ടത്‌. ഇതില്‍ ധര്‍മ്മനിഷ്ഠയ്ക്ക്‌ പ്രധാന്യം നല്‍കണമെന്നും അന്യായത്തിനും അധര്‍മ്മത്തിനും എതിരെ പ്രവര്‍ത്തിക്കണമെന്നും സ്വാമി രാംദേവ്‌ കൂട്ടിച്ചേര്‍ത്തു. ചടങ്ങില്‍ സോമയാഗ രക്ഷാസമിതി പ്രസിഡന്റ്‌ വടക്കുമ്പാട്ട്‌ നാരായണന്‍ നമ്പൂതിരി അധ്യക്ഷത വഹിച്ചു. ആചാര്യ എം.ആര്‍.രാജേഷ്‌, ഒ.രാജഗോപാല്‍, അഡ്വ. പി.എസ്‌. ശ്രീധരന്‍പിള്ള, സയ്യിദ്സാദിഖലി ശിഹാബ്തങ്ങള്‍, എ.കെ.ശശീന്ദ്രന്‍ എംഎല്‍എ, ശങ്കരനാരായണന്‍ അക്കിത്തിരിപ്പാട്‌, വാസുദേവന്‍ നമ്പൂതിരി, സത്യവ്രതിആര്യ, ഞെരളത്ത്‌ ഹരിഗോവിന്ദന്‍ എന്നിവര്‍ സംബന്ധിച്ചു. വിവേക്‌ ഡി.ഷേണായ്‌ സ്വാഗതവും ഒ. ബാബുരാജ്‌ നന്ദിയും പറഞ്ഞു. കാശ്യപാശ്രമത്തിന്റെ ആഭിമുഖ്യത്തില്‍ കോഴിക്കോട്ട്‌ 19 വരെ നടക്കുന്ന സോമയാഗചടങ്ങ്‌ ഇന്ന്‌ കാലത്ത്‌ ആരംഭിക്കും.
    
</TEXT>
</DOC>