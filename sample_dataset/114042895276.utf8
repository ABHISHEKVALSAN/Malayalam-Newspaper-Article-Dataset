<DOC>
<DOCNO>114042895276.utf8</DOCNO>
<TEXT>


           ഹെലികോപ്റ്ററില്‍ പരുന്തിടിച്ചു; അഖിലേഷ് യാദവും ഭാര്യയും രക്ഷപ്പെട്ടു    

Monday 28 April 2014 2:26 pm IST

ഇറ്റാവ: ഉത്തര്‍പ്രദേശ് മുഖ്യമന്ത്രി അഖിലേഷ് യാദവും ഭാര്യ ഡിമ്പിളും ഹെലികോപ്റ്റര്‍ അപകടത്തില്‍നിന്ന് അത്ഭുതകരമായി രക്ഷപ്പെട്ടു. ഇരുവരും സഞ്ചരിച്ച ഹെലികോപ്ടറില്‍ പരുന്ത് ഇടിക്കുകയായിരുന്നു. ഉടന്‍ തന്നെ ഹെലികോപ്റ്റര്‍ അമോസി വിമാനത്താവളത്തില്‍ ഇറക്കി.  

സായ്ഫായില്‍ അമ്മാവന്‍ രത്തന്‍ സിങ്ങ് യാദവിന്റെ മരണാനന്തര ചടങ്ങില്‍ പങ്കെടുത്ത ശേഷം മടങ്ങമ്പോഴാണ് അപകടം സംഭവിച്ചത്. പരുന്ത് ഇടിച്ചതിനെത്തുടര്‍ന്ന് ഹെലികോപ്റ്ററിന്റെ മുന്‍ ഭാഗത്ത് കേടു പാട് വന്നു. 3,000 അടി ഉയരത്തില്‍ പറക്കുമ്പോഴായിരുന്നു പരുന്ത് ഇടിച്ചത്. ഉടന്‍ തന്നെ പൈലറ്റ് വിമാനത്താവള അധികൃതരെ വിവരം അറിയിച്ചു. തുടര്‍ന്ന് അടിയന്തിര ലാന്റിങ് നടത്താനുള്ള സൌകര്യങ്ങള്‍ ചെയ്തു. താമസിയാതെ ഹെലികോപ്ടര്‍ നിലത്തിറക്കി. 

പൈലറ്റിന്റെ സമയോചിതമായ ഇടപെടലാണ് ദുരന്തം ഒഴിവാക്കിയത്.  ആംബുലന്‍സുകളും അഗ്നിശമന സേനാംഗങ്ങളും സൈനികരും വിമാനത്താവളത്തില്‍ കാത്തുനിന്നിരുന്നു. അഖിലേഷ് പൈലറ്റിനെ അനുമോദിച്ച ശേഷം ഭാര്യയ്ക്കൊപ്പം വസതിയിലേക്ക് പോയി.  
    
</TEXT>
</DOC>