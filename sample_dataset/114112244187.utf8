<DOC>
<DOCNO>114112244187.utf8</DOCNO>
<TEXT>


           തവിഞ്ഞാല്‍ പട്ടികവര്‍ഗ സഹകരണസംഘം ബിജെപിക്ക്    

Saturday 22 November 2014 10:02 pm IST

        തലപ്പുഴ(വയനാട്): ഐ.സി.ബാലകൃഷ്ണന്‍ എംഎല്‍എ ഡയറക്ടര്‍ ബോര്‍ഡ് അംഗമായ തവിഞ്ഞാല്‍ പട്ടിക വര്‍ഗ്ഗസര്‍വ്വീസ് സഹകരണസംഘം ബിജെപി പിടിച്ചെടുത്തു. തിരഞ്ഞെടുപ്പ് നടന്ന എട്ട് സീറ്റിലുംകോണ്‍ഗ്രസിനെ തറപറ്റിച്ചാണ് ബിജെപി ചരിത്രവിജയം കരസ്ഥമാക്കിയത്.

പത്ത് വര്‍ഷമായി കോണ്‍ഗ്രസിന്റെ ഭരണത്തിന്‍കീഴിലായിരുന്ന സഹകരണസംഘത്തിന്റെ ഭരണസാരഥ്യം ഇനി ബിജെപിയുടെ കൈകളിലേക്ക്. പട്ടികവകുപ്പ് മന്ത്രി പി.കെ ജയലക്ഷ്മി കൂടി അംഗമായ ഈ സഹകരണസംഘത്തിന്റെ തിരഞ്ഞെടുപ്പില്‍ മന്ത്രിയുടെ സഹോദരന്‍ പി.കെ ജയരാജനും ഐ.സി ബാലകൃഷ്ണന്‍ എംഎല്‍എംയുടെ സഹോദരന്‍ വിജയനും രണ്ട് വാര്‍ഡ് മെമ്പര്‍മാരും മത്സരിച്ചെങ്കിലും ബിജെപിയുടെ മുന്നില്‍ അടിപതറുകയായിരുന്നു.

എടമന ചന്തു, ദാരപ്പന്‍കോശാലി, ഇ.ആര്‍ ബാലകൃഷ്ണന്‍, പ്രകാശന്‍ കണ്ടത്തില്‍, കെ.കെ ശശി, ലക്ഷ്മി, വസന്ത എന്നിവരാണ് ബിജെപി ടിക്കറ്റില്‍ മത്സരിച്ച് വിജയിച്ചത്. ബിജെപിയുടെ നേതൃത്വത്തില്‍ പ്രവര്‍ത്തകര്‍ ആഹ്ലാദപ്രകടനം നടത്തി.
    
</TEXT>
</DOC>