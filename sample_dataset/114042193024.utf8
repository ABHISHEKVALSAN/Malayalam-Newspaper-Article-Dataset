<DOC>
<DOCNO>114042193024.utf8</DOCNO>
<TEXT>


           തേജ്‌പാലിന് ജാമ്യമില്ല; ഗോവന്‍ സര്‍ക്കാരിന് നോട്ടീസയച്ചു      

Monday 21 April 2014 2:31 pm IST

സുപ്രീംകോടതി: സഹപ്രവര്‍ത്തകയെ ലൈംഗികമായി പീഡിപ്പിച്ച കേസില്‍ തെഹല്‍ക്ക മുന്‍ പത്രാധിപര്‍ തരുണ്‍ തേജാപാലിന് തത്ക്കാലം ജാമ്യമില്ല. ജാമ്യാപേക്ഷയില്‍ ഗോവ സര്‍ക്കാരിന്  സുപ്രീംകോടതി നോട്ടീസയച്ചു. നാലാഴ്ച്ചക്കകം മറുപടി നല്‍കണമെന്ന് കോടതി ആവശ്യപ്പെട്ടു. തേജ്പാലിന് ജാമ്യം അനുവദിക്കാതിരിക്കുന്നതിന് കാരണങ്ങളുണ്ടെങ്കില്‍ അത് വ്യക്തമാക്കാനാണ് സുപ്രീംകോടതിയുടെ നിര്‍ദ്ദേശം. 

അതേസമയം 152 സാക്ഷികള്‍ ഉള്ളതിനാല്‍ വിചാരണ വൈകുമെന്നും അതുകൊണ്ട് ജാമ്യം അനുവദിക്കണമെന്നും തേജ്പാലിന്റെ അഭിഭാഷകന്‍ കോടതിയില്‍ വാദിച്ചു. 2013 നവംബറില്‍ നടന്ന തെഹല്‍ക തിങ്ക് ഫെസ്റ്റിനിടെ തരുണ്‍ തേജ്പാല്‍ സഹപ്രവര്‍ത്തകയെ ലൈംഗീകമായി പീഡിപ്പിച്ചെന്നാണ് കേസ്. മുന്‍കൂര്‍ ജാമ്യാപേക്ഷ കോടതി തള്ളിയതിനെ തുടര്‍ന്ന് നവംബര്‍ 30നായിരുന്നു ഗോവ ക്രൈംബ്രാഞ്ച് പോലീസ് തേജ്പാലിനെ അറസ്റ്റ് ചെയ്തത്. 

നിലവില്‍ സദാ സബ് ജയിലില്‍  കഴിയുകയാണ് തേജ്പാല്‍. ബലാത്സംഗത്തിന് പുറമെ ലൈംഗീക പീഡനം, സ്ത്രീത്വത്തെ അപമാനിക്കല്‍ തുടങ്ങിയ കുറ്റങ്ങളാണ് തേജ്പാലിനെതിരെ ചുമത്തിയിട്ടുള്ളത്.  
    
</TEXT>
</DOC>