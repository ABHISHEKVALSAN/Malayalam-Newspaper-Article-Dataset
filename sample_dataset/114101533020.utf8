<DOC>
<DOCNO>114101533020.utf8</DOCNO>
<TEXT>


           സത്യാനന്ദ സരസ്വതി ഹിന്ദുസമാജത്തെ സംഘടിത ശക്തിയാക്കി : വി. മുരളീധരന്‍    

Wednesday 15 October 2014 11:35 pm IST

        തിരുവനന്തപുരം: തന്റെ ജീവിതകാലം മുഴുവന്‍ കേരളത്തിലെ ഹിന്ദുസമാജത്തെ ഒരുമിപ്പിച്ച് സംഘടിത ശക്തിയാക്കി നിലനിര്‍ത്താന്‍ പരിശ്രമിച്ച സന്ന്യാസിവര്യനായിരുന്നു സ്വാമി സത്യാനന്ദസരസ്വതിയെന്ന് ബിജെപി സംസ്ഥാന അധ്യക്ഷന്‍ വി. മുരളീധരന്‍ പറഞ്ഞു. ഹിന്ദുക്കള്‍ക്ക് നേരെയുള്ള എല്ലാ അനീതികള്‍ക്കെതിരെയും ശക്തമായ പ്രതിഷേധസ്വരം ഉയര്‍ത്തി നീതി നേടിക്കൊടുക്കാന്‍ അദ്ദേഹം എന്നും മുന്നിലുണ്ടായിരുന്നെന്നും മുരളീധരന്‍ പറഞ്ഞു. തിരുവനന്തപുരത്ത് സ്വാമി സത്യാനന്ദസരസ്വതിയുടെ 79-ാം ജന്മദിനാഘോഷങ്ങളുടെ ഭാഗമായി സംഘടിപ്പിച്ച ശ്രീസത്യാനന്ദഗുരു സമീക്ഷ ജയന്തി സമ്മേളനം ഉദ്ഘാടനം ചെയ്യുകയായിരുന്നു അദ്ദേഹം.
നിലയ്ക്കല്‍ സമരത്തില്‍ മാത്രമല്ല ഹിന്ദുക്കള്‍ക്കെതിരായ എല്ലാ അനീതികളിലും അദ്ദേഹം പ്രതിഷേധവുമായി മുന്നിലുണ്ടായിരുന്നു. ഹൈന്ദവ ജനതയെ ഒരുമിപ്പിച്ച് നിര്‍ത്തി നിരവധി പ്രക്ഷോഭങ്ങള്‍ നയിച്ച് സ്വാമി ഭരണാധികാരികളുടെ കണ്ണു തുറപ്പിച്ചു. തനിക്ക് ചുറ്റുമുള്ളവരുടെ പ്രശ്‌നങ്ങള്‍ കണ്ട് പ്രതികരിക്കാതിരിക്കുന്നത് സന്ന്യാസിയുടെ ധര്‍മമല്ലെന്ന് അദ്ദേഹം തിരിച്ചറിഞ്ഞിരുന്നു. ദേശീയ പ്രസ്ഥാനങ്ങളോടൊപ്പം പരസ്പര പൂരകമായി അദ്ദേഹം പ്രവര്‍ത്തിച്ചു. അങ്ങനെ ഉണ്ടായ ഹിന്ദുഐക്യത്തിന് മുന്നില്‍ മറ്റ് ശക്തികള്‍ക്ക് മുട്ടുമടക്കേണ്ടിയും വന്നതായി മുരളീധരന്‍ ചൂണ്ടിക്കാട്ടി.
ഇന്ന് ഹിന്ദു സംഘടിത ശക്തിയാണെങ്കിലും ഹിന്ദുക്കള്‍ക്ക് നേരെയുള്ള പല അനീതികളും വേണ്ടവിധം ചോദ്യം ചെയ്യപ്പെടുന്നില്ല. ശബരിമലയിലെ ഇന്നത്തെ സ്ഥിതി അതിന് ഉദാഹരണമാണ്. പട്ടികജാതി പട്ടികവര്‍ഗങ്ങളുടെ ആനുകൂല്യം വെട്ടിക്കുറച്ച് സര്‍ക്കാര്‍ ഭൂരഹിതരായ ആദിവാസികള്‍ക്കും മറ്റ് ഹിന്ദു പിന്നാക്കവിഭാഗങ്ങള്‍ക്കും ഭൂമി നല്‍കാന്‍ തയ്യാറാകുന്നില്ല. ഇപ്പോഴും ഹിന്ദുക്കള്‍ക്കെതിരായി നിരവധി വെല്ലുവിളികള്‍ നിലനില്‍ക്കുന്നു. ഒരുമിച്ച് നിന്ന് ഐക്യത്തോടെ ആ വെല്ലുവിളികള്‍ നേരിടാന്‍ ഹിന്ദുക്കള്‍ക്ക് സാധിക്കണം. അതിന് സ്വാമി സത്യാനന്ദസരസ്വതി കാണിച്ചു തന്ന മാര്‍ഗത്തിലൂടെ മുന്നേറുകയാണ് വേണ്ടതെന്നും മുരളീധരന്‍ വ്യക്തമാക്കി.
ജയന്തി സമ്മേളനത്തിന്റെ സംഘാടക സമിതി ചെയര്‍മാന്‍ കൂടിയായ ഡോ അയ്യപ്പന്‍ നായര്‍ ആധ്യക്ഷ്യം വഹിച്ചു. ഹിന്ദുഐക്യവേദി സംസ്ഥാന സെക്രട്ടറി ഇ.എസ്. ബിജു മുഖ്യപ്രഭാഷണം നടത്തി. ശ്രീരാമദാസാശ്രമം മഠാധിപതി സ്വാമി ബ്രഹ്മപാദാനന്ദ സരസ്വതി അനുഗ്രഹ പ്രഭാഷണം നിര്‍വഹിച്ചു. പ്രൊഫ. വട്ടപ്പറമ്പില്‍ ഗോപിനാഥപിള്ള, രഞ്ജിത് കാര്‍ത്തികേയന്‍, ഡോ പി.പി. വാവ, നീറമണ്‍കര വാസുദേവന്‍, മണി, പൂന്തുറ ശ്രീകുമാര്‍, അഡ്വ. മോഹന്‍കുമാര്‍, പൂജപ്പുര കൃഷ്ണന്‍നായര്‍, ബ്രഹ്മചാരി പ്രവിത്കുമാര്‍ എന്നിവര്‍ സംസാരിച്ചു. പി. അശോക് കുമാര്‍ സ്വാഗതം പറഞ്ഞു.
    
</TEXT>
</DOC>