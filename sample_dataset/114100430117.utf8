<DOC>
<DOCNO>114100430117.utf8</DOCNO>
<TEXT>


           ഹൗസ്‌ബോട്ട് കടത്തിയെന്ന പ്രചാരണം തെറ്റെന്ന്    

Saturday 4 October 2014 11:07 pm IST

        ആലപ്പുഴ: പുന്നമടയില്‍ നിന്ന് പഴശിരാജയെന്ന ഹൗസ്‌ബോട്ട് കടത്തിക്കൊണ്ടുപോയെന്ന പ്രചാരണം അടിസ്ഥാനരഹിതമാണെന്ന് ബോട്ടിന്റെ ഉടമസ്ഥരിലൊരാളായ തിരുമല വാര്‍ഡ് തുരുത്തേല്‍ വീട്ടില്‍ സദാനന്ദന്‍ പത്രസമ്മേളനത്തില്‍ പറഞ്ഞു.

ബോട്ട് തട്ടിക്കൊണ്ടുപോയെന്ന മറ്റൊരു ഉടമസ്ഥനായ കേരളാ കോണ്‍ഗ്രസ് ബി ജില്ലാ പ്രസിഡന്റ് ജോണി മുക്കത്തിന്റെ പ്രസ്താവന കളവാണെന്നും അദ്ദേഹം പറഞ്ഞു. പഴശിരാജ എന്ന ഹൗസ്‌ബോട്ടിന്റെ കൂട്ടുടമസ്ഥരായിരുന്നു ഇരുവരും. മുക്കം ജോണിയുമായി നിലവിലുണ്ടായിരുന്ന തര്‍ക്കം സിവില്‍ കോടതിയെ സമീപിച്ച് പരിഹാരം തേടണമെന്നും പ്രശ്‌നത്തില്‍ പോലീസ് ഇടപെടരുതെന്ന നിര്‍ദേശത്തോടെ ഹൈക്കോടതി നേരത്തെ തീര്‍പ്പാക്കിയിരുന്നു.
ഓള്‍ കേരളാ ഹൗസ്‌ബോട്ട് ഓണേഴ്‌സ് അസോസിയേഷന്‍ പ്രസിഡന്റ് ജോസുകുട്ടി ജോസഫിന്റെ സാന്നിദ്ധ്യത്തില്‍ ഇരുവരുമായുള്ള തര്‍ക്കം ഒത്തുതീര്‍പ്പായി നിര്‍ദിഷ്ട തുക നല്‍കി ബോട്ട് കൊണ്ടുപോയതിനെ മുക്കം ജോണി രാഷ്ട്രീയ സ്വാധീനം ഉപയോഗിച്ച് മോഷണമായി ചിത്രീകരിക്കുകയായിരുന്നു. ജോസഫിനെയും ടി.പി. സദാനന്ദനെയും മക്കളെയും കള്ളക്കേസില്‍ കുടുക്കുകയാണെന്നും അവര്‍ ആരോപിച്ചു.
    
</TEXT>
</DOC>