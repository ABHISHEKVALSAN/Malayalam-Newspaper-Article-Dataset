<DOC>
<DOCNO>114061908902.utf8</DOCNO>
<TEXT>


           ഇറാഖ് : തട്ടിക്കൊണ്ട് പോയവരെ മോചിപ്പിക്കുമെന്ന് ഭീകരരുടെ ഉറപ്പ്    

Thursday 19 June 2014 3:50 pm IST

ന്യൂദല്‍ഹി: ഇറാഖില്‍ ഐ‌എസ്‌ഐ‌എസ് ഭീകരര്‍ തട്ടിക്കൊണ്ടുപോയ നാല്‍പ്പത് ഇന്ത്യാക്കാരെ യാതൊരുവിധ അപകടവും കൂടാതെ മോചിപ്പിക്കുമെന്ന് ഭീകരര്‍ ഉറപ്പ് നല്‍കിയതായി ബന്ധുക്കള്‍. ഇന്ത്യന്‍ സര്‍ക്കാരില്‍ നിന്നോ സൈന്യത്തില്‍ നിന്നോ ആരെങ്കിലും ബന്ധപ്പെടുകയാണെങ്കില്‍ മോചിപ്പിക്കാമെന്ന് ഭീകരര്‍ ഉറപ്പ് നല്‍കിയതായി ബന്ധിയാക്കപ്പെട്ടവരില്‍ ഒരാളുടെ സഹോദരന്‍ ചരണ്‍‌ജിത് സിങ് പറഞ്ഞു. 

തട്ടിക്കൊണ്ടു പോയവരെ രക്ഷിക്കാന്‍ സാദ്ധ്യമായ എല്ലാ നടപടികളും കേന്ദ്ര സര്‍ക്കാര്‍ സ്വീകരിക്കുമെന്ന് വിദേശകാര്യ മന്ത്രി സുഷമാ സ്വരാജ് പറഞ്ഞു. ഇറാഖിലെ മറ്റുള്ള ഇന്ത്യാക്കാരെ നാട്ടിലേക്ക് കൊണ്ടുവരാന്‍ ശ്രമങ്ങള്‍ നടക്കുകയാണെന്നും അവര്‍ പറഞ്ഞു.  

വിദേശകാര്യ മന്ത്രാലയത്തെ കൂടാതെ വ്യക്തിപരമായി തന്നെ പ്രശ്നങ്ങളെ കുറിച്ച് വിലയിരുത്തി വരികയാണ്. ഇക്കാര്യത്തില്‍ ആശങ്ക വേണ്ടെന്നും സുഷമ അറിയിച്ചു.  ഭീകരര്‍ തട്ടിക്കൊണ്ടുപോയ നാല്‍പ്പത് ഇന്ത്യാക്കാരുടെ ബന്ധുക്കളുമായി സുഷമ സ്വരാജ് കൂടിക്കാഴ്ച നടത്തിയിരുന്നു. ശിരോമണി അകാലിദള്‍ നേതാക്കളായ മഞ്ജീത് ജി.കെയ്ക്കും മഞ്ജിന്ദര്‍ സിര്‍സയ്ക്കും ഒപ്പമെത്തിയാണ് ബന്ധുക്കള്‍ സുഷമയെ കണ്ടത്. 

അതിനിടെ, ഇന്ത്യക്കാരെ മോചിപ്പിക്കാന്‍ ആവശ്യമായ മോചനദ്രവ്യം നല്‍കാന്‍ തയ്യാറാണെന്ന് പഞ്ചാബ് മുഖ്യമന്ത്രി പ്രകാശ് സിംഗ് ബാദല് വ്യക്തമാക്കി‍. തടവിലാക്കപ്പെവട്ടരുടെ മോചനത്തിനായി പഞ്ചാബ് സര്‍ക്കാര്‍ പരമാവധി പരിശ്രമിക്കുന്നുണ്ടെന്നും ഭീകരര്‍ എന്താവശ്യപ്പെട്ടാലും അത് നല്‍കുമെന്ന് ബാദല്‍ പറഞ്ഞു. തടവിലാക്കപ്പെട്ടവരുടെ കുടുംബങ്ങളെ സന്ദര്‍ശിക്കാന്‍ കളക്ടര്‍മാര്‍ക്ക് നിര്‍ദേശം നല്‍കിയ ബാദല്‍ അവര്‍ക്ക് ആവശ്യമുളളതെല്ലാം ചെയ്തു നല്‍കാനും ആവശ്യപ്പെട്ടു.

ഇന്ത്യാക്കാരെ തിരിച്ചെത്തിക്കാന്‍ ആവശ്യമായ എല്ലാ വഴികളും തേടുകയാണെന്ന് മുഖ്യമന്ത്രിയുടെ ഉപദേശകന്‍ ഹര്‍ചരണ്‍ ബെയ്‌ന്‍സ് വ്യക്തമാക്കി. ഇത് അന്താരാഷ്ട്ര വിഷയമായതിനാല്‍ കേന്ദ്രസര്‍ക്കാരുമായി സഹകരിച്ച് പ്രശ്നപരിഹാരത്തിനാണ് ശ്രമിക്കുന്നതെന്നും അദ്ദേഹം പറഞ്ഞു. കഴിഞ്ഞ ദിവസമാണ് ഇറഖിലെ മൊസൂളില്‍ നിന്ന് 40 ഇന്ത്യന്‍ തൊഴിലാളികളെ തട്ടികൊണ്ട് പോയത്. ഇവരില്‍ കൂടുതല്‍ പേരും പഞ്ചാബില്‍ നിന്നാണ്.  

താരീഖ് നൂര്‍ അല്‍ഹുദ കമ്പനിയിലെ നിര്‍മ്മാണ തൊഴിലാളികളായ ഇന്ത്യക്കാരെയാണ് ഭീകരര്‍ തട്ടിക്കൊണ്ടുപോയത്. രക്ഷപ്പെടാന്‍ ശ്രമിക്കവെയാണ് നിര്‍മ്മാണത്തൊഴിലാളികള്‍ ഭീകരരുടെ പിടിയിലായത്.  
    
</TEXT>
</DOC>