<DOC>
<DOCNO>114111441428.utf8</DOCNO>
<TEXT>


           പന്ത്രണ്ടുവിളക്കിന് 17ന് തുടക്കം; വൃശ്ചികോത്സവത്തിനൊരുങ്ങി ഓച്ചിറ    

Friday 14 November 2014 10:16 pm IST

        കരുനാഗപ്പള്ളി: വൃശ്ചികോത്സവത്തിനുള്ള ഒരുക്കങ്ങള്‍ ഓച്ചിറയില്‍ പൂര്‍ണതയിലേക്ക്. വൃശ്ചികം ഒന്നു മുതല്‍ പന്ത്രണ്ടുവരെ ഈശ്വരഭജനത്തിനെത്തുന്നവരെക്കൊണ്ട് പടനിലം നിറയും. ഭക്തര്‍ക്ക് പാര്‍ക്കാനുള്ള കുടിലുകളുടെ പണി ഒരു മാസം മുമ്പു മുതല്‍ തന്നെ ആരംഭിച്ചു.

പ്രാഥമികാവശ്യങ്ങള്‍ നിറവേറ്റുന്നതിനുള്ള സംവിധാനങ്ങള്‍ കുറ്റമറ്റ രീതിയില്‍ ഒരുക്കിക്കഴിഞ്ഞു. ശൂചീകരണത്തിനും ശുദ്ധമായ കുടിവെള്ള വിതരണത്തിനും മികവുറ്റ സംവിധാനങ്ങളാണ് ഒരുക്കിയിരിക്കുന്നത്. ഭജനത്തിനുവരുന്നവരേയും ദര്‍ശനത്തിനുവരുന്നവരേയും മുന്നില്‍ക്കണ്ടാണ് ഒരുക്കങ്ങള്‍ നടത്തുന്നത്.

കിഴക്കും പടിഞ്ഞാറും ആലുകള്‍ ചേര്‍ന്ന ക്ഷേത്രപരിധി നിശ്ചയിച്ച് കൃഷ്ണശില സ്ഥാപിക്കുകയും അവയ്ക്കു മുകളില്‍ 153 കല്‍വിളക്കുകള്‍ സ്ഥാപിക്കുകയും ചെയ്തത് ഈ വര്‍ഷത്തെ വൃശ്ചികോത്സവത്തിന്റെ പ്രത്യേകതയാണ്.

നിലവിലുള്ള അതിഥിമന്ദിരങ്ങള്‍ക്കുപുറമെ ഒണ്ടിക്കാവിനു സമീപം ഇരുനില അതിഥിമന്ദിരം പുതിയതായി നിര്‍മ്മിച്ചിട്ടുണ്ട്. കക്കൂസ് മാലിന്യങ്ങളുള്‍പ്പെടെയുള്ള ജൈവമാലിന്യങ്ങള്‍ സംസ്‌കരിക്കുന്നതിന് ഒരു പുതിയ പ്ലാന്റ് പൂര്‍ത്തിയാക്കി. ആല്‍ത്തറകളെല്ലാം നവീകരിച്ച് ഭക്തജനങ്ങള്‍ക്കിരുന്ന് വിശ്രമിക്കാനുതകുന്ന രീതിയില്‍ സജ്ജീകരിച്ചിട്ടുണ്ട്. കുടിലുകളിലല്ലാതെ നടയ്ക്കലും മറ്റും ഭജനമിരിക്കുന്നവര്‍ക്ക് ഇത്തവണ പ്രത്യേക പവലിയനുകള്‍ ഒരുക്കിയിട്ടുണ്ട്.

വിവിധ സ്ഥാപനങ്ങളുടെ സ്റ്റാളുകള്‍ ഒരുങ്ങിക്കഴിഞ്ഞു. പത്രസ്ഥാപനങ്ങള്‍, വ്യാപാരസ്ഥാപനങ്ങള്‍, സഹകരണ, സാംസ്‌കാരിക-സാമൂഹ്യരംഗത്തുള്ള സ്ഥാപനങ്ങളുടെയും മറ്റും സ്റ്റാളുകളും ഒരുക്കിയിട്ടുണ്ട്. ഉല്‍പ്പന്നങ്ങളുടെ പ്രദര്‍ശനവും വിപണനവും നടക്കും. പുതിയ പുതിയ ഉല്‍പ്പന്നങ്ങള്‍ ആദ്യമായി പ്രദര്‍ശിപ്പിക്കുകയും വില്‍ക്കുകയും ചെയ്യുന്നത് ഓച്ചിറയിലാണ്. അതിനാല്‍ തന്നെ പുതുമ തേടുന്നവരുടെ തിരക്കും ഇവിടെ അനുഭവപ്പെടും.

തിരക്ക് കണക്കിലെടുത്ത് ഭരണസമിതിയും സര്‍ക്കാര്‍ വകുപ്പുകളും ചേര്‍ന്ന് വിപുലമായ സുരക്ഷാസംവിധാനങ്ങള്‍ ഏര്‍പ്പാടാക്കിയിട്ടുണ്ട്. അഗ്നിശമനസേനയുടെയും പോലീസിന്റെയും ആരോഗ്യ-ഗതാഗതവകുപ്പുകളുടെയും സംയോജിത പ്രവര്‍ത്തനങ്ങള്‍ക്കാണ് രൂപം നല്‍കിയിരിക്കുന്നത്. ശബരിമലയില്‍ പോകുന്ന മിക്ക അയ്യപ്പന്മാരും ഓച്ചിറയിലെത്തി പരബ്രഹ്മദര്‍ശനം നടത്തിയേ പോകാറുള്ളൂ. അതിനാല്‍തന്നെ കേരളത്തിന്റെ വിവിധ ഭാഗങ്ങളില്‍ നിന്നും ഭക്തരെ എത്തിക്കുവാന്‍ കെഎസ്ആര്‍ടിസി വിപുലമായ രീതിയില്‍ സര്‍വീസുകള്‍ നടത്തുന്നതിനുള്ള സംവിധാനങ്ങള്‍ ചെയ്തിട്ടുണ്ട്.

ഓച്ചിറയില്‍ വില്‍ക്കപ്പെടുന്ന ഭക്ഷണസാധനങ്ങളുടെ ഗുണനിലവാരം കര്‍ശനമായി പാലിക്കണമെന്ന് അധികൃതര്‍ മുന്നറിയിപ്പു നല്‍കിയിട്ടുണ്ട്. ഭക്ഷണസാധനങ്ങളില്‍ കൃത്രിമം കാണിക്കുന്നവര്‍ക്ക് ശക്തമായ നടപടികള്‍ നേരിടേണ്ടിവരും. ക്യാമറകളടക്കമുള്ള സുരക്ഷാക്രമീകരണങ്ങള്‍ സജ്ജമാക്കിയിട്ടുണ്ട്. ആധ്യാത്മികതയും ഭൗതികതയും വൃശ്ചികോത്സവത്തിന്റെ രണ്ടുവശങ്ങളാണ്.

അവരവരുടെ താല്‍പര്യമനുസരിച്ച് ഓച്ചിറയിലെത്തി എല്ലാം കണ്ടുമടങ്ങാം. ആധ്യാത്മികതയിലൂന്നി എത്തുന്നവര്‍ക്ക് ഭജന, ദര്‍ശനം എന്നിവയിലേര്‍പ്പെടാം. അല്ലാത്തവര്‍ക്ക് പ്രദര്‍ശനവും മറ്റും കണ്ടുമടങ്ങാം. ഗണപതിയാല്‍ത്തറയില്‍ പടിഞ്ഞാറുദര്‍ശനമായിരുന്ന് ഏവരേയും അനുഗ്രഹിക്കുന്ന ശ്രീഗണേശനെകുമ്പിട്ട് കിഴക്കും പടിഞ്ഞാറും ആല്‍ത്തറകളില്‍ പരബ്രഹ്മസാമീപ്യം തൊട്ടറിഞ്ഞ് നാഗരാജാവിനെയും നാഗയക്ഷിയമ്മയെയും വണങ്ങി, ഒണ്ടിക്കാവിലെത്തി സുഖദമായ അന്തരീക്ഷത്തില്‍ ഭഗവാനെ സ്മരിച്ച് അല്‍പനേരമിരുന്ന് കിഴക്കോട്ടുനടന്നാല്‍ മഹാലക്ഷ്മിക്കാവിലും നടയിലുമെത്തി ദര്‍ശനം നടത്താം. അല്‍പം മാറി നാഗരാജാവും അതുകടന്നു മുകളിലേക്കു കയറിയാല്‍ ശ്രീധര്‍മ്മശാസ്താവും ശ്രീമഹാഗണപതിയും വാഴുന്ന ക്ഷേത്രശ്രീകോവിലിനുമുമ്പില്‍ ദര്‍ശനം നടത്താം. 28ന് 12 വിളക്കോടെ വൃശ്ചികോത്സവത്തിന് സമാപനമാകും.
    
</TEXT>
</DOC>