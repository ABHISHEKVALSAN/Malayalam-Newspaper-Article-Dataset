<DOC>
<DOCNO>114031884376.utf8</DOCNO>
<TEXT>


           സലിംരാജിന്‌ ആഭ്യന്തരവകുപ്പിന്റെ ക്ലീന്‍ ചിറ്റ്‌    

Tuesday 18 March 2014 10:33 pm IST

തിരുവനന്തപുരം: മുഖ്യമന്ത്രിയുടെ മുന്‍ ഗണ്‍മാന്‍ സലിംരാജിന്‌ ആഭ്യന്തരവകുപ്പിന്റെ ക്ലീന്‍ ചിറ്റ്‌. ഭൂമിതട്ടിപ്പുകേസിലും നടുറോഡില്‍ യുവതിയെ കടത്തികൊണ്ടുപോകാന്‍ ശ്രമിച്ചതിനും കേസുള്ള സലീംരാജിനെ പോലീസ്‌ സേനയിലെ ക്രിമിനല്‍ കേസ്‌ പ്രതികളുടെ പട്ടികയില്‍നിന്ന്‌ ഒഴിവാക്കി. ആഭ്യന്തര വകുപ്പ്‌ പുറത്തിറക്കിയ പുതിയ പട്ടികയില്‍നിന്നാണ്‌ ക്രിമിനല്‍ കേസ്‌ പ്രതിയായ സലിംരാജിന്റെ പേര്‌ ഒഴിവാക്കിയിട്ടുള്ളത്‌. പെറ്റി കേസുകളില്‍ ഉള്‍പ്പെട്ട പോലീസ്‌ ഉദ്യോഗസ്ഥരെ പോലും ലിസ്റ്റില്‍ ഉള്‍പ്പെടുത്തിയിട്ടുള്ളപ്പോഴാണ്‌ സലിം രാജിനെ ഒഴിവാക്കിയിരിക്കുന്നത്‌.
കേസുകളില്‍ ഉള്‍പ്പെട്ട പോലീസുകാരുടെ പേരു വിവരപ്പട്ടികയാണ്‌ പുറത്തിറക്കിയിട്ടുള്ളത്‌. കെ. സുധാകരന്‍ എംപിയുടെ മുന്‍ ഗണ്‍മാനെയും പട്ടികയില്‍ നിന്നൊഴിവാക്കിയിട്ടുണ്ട്‌. കോഴിക്കോട്‌ യുവതിയെ തട്ടികൊണ്ടുപോകാന്‍ ശ്രമിക്കുന്നതിനിടെ കോഴിക്കോട്ടു വച്ച്‌ നാട്ടുകാര്‍ കൈയോടെ പിടികൂടി പോലീസിലേല്‍പ്പിച്ചതാണ്‌ സലീം രാജിനെ. കടകംപളളിയില്‍ തണ്ടപേര്‌ തിരുത്തി ഭൂമി തട്ടിപ്പ്‌ നടത്തിയതിനും ഇടപ്പള്ളിയിലും സമാനമായ രീതിയില്‍ ഭൂമിതട്ടിപ്പ്‌ നടത്തിയതിനും ഹൈക്കോടതിയില്‍ സലീംരാജിനെതിരെ കേസുകള്‍ നിലവിലുണ്ട്‌. കടകംപള്ളി ഭൂമിതട്ടിപ്പില്‍ സര്‍ക്കാര്‍ സലീംരാജിനെ സഹായിക്കുകയാണെന്നും ആരോപണമുയര്‍ന്നിരുന്നു. സര്‍ക്കാര്‍ സലീം രാജിനെ സംരക്ഷിക്കുന്നതിനെതിരെ ഹൈക്കോടതിവരെ രംഗത്തു വന്നതുമാണ്‌. കൂടാതെ സോളാര്‍ തട്ടിപ്പിലും മുഖ്യമന്ത്രിയുടെ ഓഫീസിനൊപ്പം സലീംരാജിനും പങ്കുണ്ടെന്ന്‌ ആരോപണമുണ്ട്‌.
ഉണ്ണിത്താന്‍ വധശ്രമക്കേസിലെ പ്രതികളായ രണ്ട്‌ ഡിവൈഎസ്പിമാരെയും പട്ടികയില്‍നിന്ന്‌ ഒഴിവാക്കിയിട്ടുണ്ട്‌. റഷീദ്‌.സന്തോഷ്‌ നായര്‍ എന്നിവരാണ്‍പ്രതികളായ ഡി.വൈ.എസ്‌.പിമാര്‍.എന്നാല്‍ സലീം രാജിന്‌ എങ്ങിനെയാണ്‌ ക്ലീന്‍ ചിറ്റ്‌ ലഭിച്ചതെന്ന്‌ തനിക്കറിയില്ലെന്നാണ്‌ ആഭ്യന്തരമന്ത്രി രമേശ്‌ ചെന്നിത്തല പ്രതികരിച്ചത്‌.
സ്വന്തം ലേഖകന്‍

</TEXT>
</DOC>