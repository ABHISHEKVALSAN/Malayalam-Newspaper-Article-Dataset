<DOC>
<DOCNO>114112043484.utf8</DOCNO>
<TEXT>


           പുതിയ പദ്ധതികളും ഇന്‍ഷുറന്‍സ് പരിരക്ഷയും ഇന്നുമുതല്‍    

Thursday 20 November 2014 10:40 pm IST

        കൊച്ചി: രാജ്യാന്തരമല്‍സ്യതൊഴിലാളി ദിനമായ ഇന്ന് ഫിഷറീസ് വകുപ്പ് നടപ്പാക്കുന്ന വിവിധ പുതിയ പദ്ധതികളും ഇന്‍ഷുറന്‍സ് പരിരക്ഷയും നിലവില്‍ വരും. ആം ആദ്മി ബീമ യോജന പദ്ധതി പ്രഖ്യാപനം, ക്രാഫ്റ്റ് ഇന്‍ഷുറന്‍സ് പദ്ധതി പ്രഖ്യാപനം, വിവിധ പദ്ധതികളുടെ ധനസഹായ വിതരണം, മികച്ച നേട്ടങ്ങള്‍ കൈവരിച്ച വിദ്യാര്‍ത്ഥികള്‍ക്കുള്ള അവാര്‍ഡ് വിതരണം എന്നിവയും ഇതോടൊപ്പം നടക്കും.

ഉച്ചയ്ക്കുശേഷം 2.30ന് കലൂര്‍ റിന്യൂവല്‍ സെന്ററിലാണ് ദിനാഘോഷം.
മത്സ്യബന്ധന യാനങ്ങള്‍ പ്രകൃതി ക്ഷോഭത്തില്‍പ്പെട്ടു നശിച്ചാലും അപകടത്തില്‍പെട്ടു തകര്‍ന്നാലും ഇപ്പോള്‍ നഷ്ടപരിഹാരത്തിനു വ്യവസ്ഥയില്ല. എറണാകുളം ജില്ലയിലെ എല്ലാ മത്സ്യബന്ധനയാനങ്ങള്‍ക്കും ഇന്‍ഷുറന്‍സ് പരിരക്ഷ നല്‍കുന്ന പദ്ധതിക്ക് ഇന്ന് സമാരംഭം കുറിക്കുന്നു. ഈ പദ്ധതി പ്രകാരം ചെറുകിട വള്ളങ്ങള്‍ക്ക് ഇന്‍ഷുറന്‍സ് പ്രീമിയത്തിന്റെ 75% വും, ഇന്‍ബോര്‍ഡ് വള്ളങ്ങള്‍ക്കും, ബോട്ടുകള്‍ക്കും പ്രീമിയത്തിന്റെ 25% ചെലവും സര്‍ക്കാര്‍ വഹിക്കും. ഈ ഇനത്തില്‍ 1.4 കോടി രൂപയാണ് ചെലവ്.
ആം ആദ്മി ബീമ യോജന പദ്ധതി പ്രകാരം സാധാരണ മരണത്തിന് 30,000രൂപ ലഭിക്കുന്നു. ആളൊന്നിന് 200 രൂപ പ്രീമിയത്തിന്, കേരള സര്‍ക്കാര്‍ 100 രൂപ നിരക്കില്‍ 2.50 കോടി രൂപ നല്‍കും. ബാക്കി 100രൂപ എല്‍ഐസി വഴി സാമൂഹ്യ സുരക്ഷ ഫണ്ടില്‍ നിന്നും ലഭ്യമാക്കും. ഈ ഇനത്തില്‍ അഞ്ചുകോടി രൂപയുടെ പുതിയ പദ്ധതിക്കാണ് സമാരംഭം കുറിക്കുന്നത്. ഈ പദ്ധതിയില്‍ മത്സ്യത്തൊഴിലാളികളില്‍ നിന്ന് ഒരു രൂപപോലും വസൂലാക്കുന്നില്ല എന്നതാണ് പ്രത്യേകത.

ദിനാഘോഷം ഫിഷറീസ് മന്ത്രി കെ. ബാബു ഉദ്ഘാടനം ചെയ്യും. വിദ്യാഭ്യാസ അവാര്‍ഡ് വിതരണം പൊതുമരാമത്ത് മന്ത്രി വി.കെ. ഇബ്രാഹിംകുഞ്ഞും ഫിഷറീസ് ടെക്‌നിക്കല്‍ സ്‌കൂള്‍ വിദ്യാഭ്യാസ അവാര്‍ഡ് വിതരണം ഭക്ഷ്യ മന്ത്രി അനൂപ് ജേക്കബും നിര്‍വഹിക്കും. സ്‌പോര്‍ട്‌സ് അവാര്‍ഡുകള്‍ മേയര്‍ ടോണി ചമ്മിണി വിതരണം ചെയ്യും.
    
</TEXT>
</DOC>