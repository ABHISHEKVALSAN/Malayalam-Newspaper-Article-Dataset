<DOC>
<DOCNO>114062910809.utf8</DOCNO>
<TEXT>


           ഇറാഖ് സൈന്യം പ്രത്യാക്രമണം തുടങ്ങി    

Sunday 29 June 2014 11:39 am IST

        ബാഗ്ദാദ്: ഐഎസ്‌ഐഎസ് സുന്നി  ഭീകരരില്‍ നിന്നും ഇറാഖ് സൈന്യം ഓരോ നഗരങ്ങളായി തിരിച്ചുപിടിക്കാന്‍ തുടങ്ങി. 

ഭീകരര്‍ പിടിച്ചടക്കിയ തിക്രിത് നഗരം ഇറാഖി സൈന്യം പിടിച്ചടക്കി. കിഴക്കന്‍ ഹാദിസയുടെ ഭൂരിഭാഗവും ഭീകരരില്‍ നിന്നും സൈന്യം നിയന്ത്രണത്തിലാക്കി. ഇവിടെ ഏറ്റുമുട്ടല്‍ ഇപ്പോഴും തുടരുകയാണ്. ബെയ്ജി എണ്ണ ശുദ്ധീകരണശാല തിരിച്ചുപിടിച്ചതായി സൈന്യം അവകാശപ്പെട്ടു. രാജ്യത്ത് സംഘര്‍ഷാവസ്ഥ തുടങ്ങിയ ശേഷം ആദ്യമായാണ് ഇറാഖി സേന ഇത്ര ശക്തമായ പ്രത്യാക്രമണം നടത്തുന്നത്. അമേരിക്കന്‍ പൈലറ്റില്ലാ വിമാനമായ ഡ്രോണ്‍ ഇറാഖ് തലസ്ഥാനമായ ബാഗ്ദാദിനു മുകളിലൂടെ പറക്കല്‍ ആരംഭിച്ചു. ഇന്ത്യക്കാരുടെ സംരക്ഷണം ഉറപ്പ് വരുത്തുന്നതിന്  ഇറാഖില്‍ ഇന്ത്യ ക്യാമ്പുകള്‍ തുറന്നതായും രണ്ട് ഇന്ത്യന്‍ യുദ്ധകപ്പലുകള്‍ ഇറാഖ് തീരം ലക്ഷ്യമാക്കി തിരിച്ചതായും അധികൃതര്‍ അറിയിച്ചു. നിര്‍ദേശം ലഭിച്ചാല്‍ ഇറാഖിലേക്ക് പുറപ്പെടാന്‍ തയ്യാറാകാന്‍ ഇന്ത്യന്‍ യുദ്ധവിമാനങ്ങള്‍ക്കും നിര്‍ദേശം നല്‍കിയിട്ടുണ്ട്.

അമേരിക്കയുടെ സൈനിക ഉപദേഷ്ടാക്കളുടെയും എംബസിയുടെയും സുരക്ഷ ഉറപ്പാക്കുന്നതിന്റെ ഭാഗമായാണ് പൈലറ്റില്ലാ വിമാനങ്ങള്‍ ഇറാഖിലേക്ക് അയച്ചതെന്നാണ് അമേരിക്ക നല്‍കുന്ന വിശദീകരണം. അമേരിക്കന്‍ സൈന്യമാണ് ഇക്കാര്യം അറിയിച്ചത്.  മിസൈല്‍ ആക്രമണശേഷി ഉപ്പെടെ അത്യാധുനിക സംവിധാനങ്ങളോടു കൂടിയതാണ് ഇറാഖിലെത്തിയ യുഎസ് ഡ്രോണ്‍ വിമാനങ്ങള്‍.

സദ്ദാമിന്റെ ജന്മനഗരമായ തിക്രിത്തില്‍ മൂന്ന് ദിവസം നീണ്ടുനിന്ന ശക്തമായ ഏറ്റുമുട്ടലിനൊടുവില്‍ സുന്നി ഭീകരര്‍ പിന്‍മാറി. തീക്രിത് യൂണിവേഴ്‌സിറ്റിയുടെ നിയന്ത്രണം ആര്‍ക്കാണെന്നതിനെ സംബന്ധിച്ച് ഇപ്പോഴും വ്യക്തമായ റിപ്പോര്‍ട്ടുകള്‍ പുറത്തു വന്നിട്ടില്ല. യൂണിവേഴ്‌സിറ്റി തങ്ങളുടെ നിയന്ത്രണത്തിലാണെന്ന് ഇരുകൂട്ടരും അവകാശവാദം ഉന്നയിക്കുന്നുണ്ട്. സര്‍ക്കാര്‍ അനുകൂലികളുടെ നഗരമായ സമാറയില്‍ നിന്നും കൂടുതല്‍ ഇറാഖി കവചിത വാഹനങ്ങള്‍ തിക്രിത് ലക്ഷ്യമാക്കി നീങ്ങിക്കൊണ്ടിരിക്കുകയാണ്.

സുന്നി ഭീകരര്‍ക്കെതിരെ വ്യോമാക്രമണത്തിന് അമേരിക്ക ഇതുവരെ ഉത്തരവു നല്‍കിയിട്ടില്ല. എന്നാല്‍ ഭീകരര്‍ ബാഗ്ദാദില്‍ പ്രവേശിക്കുകയോ അമേരിക്കന്‍ എംബസിക്കു നേരെ ആക്രമണം നടത്തുകയോ ചെയ്താല്‍ തിരിച്ചടിക്കാന്‍ സൈന്യത്തിന് നിര്‍ദേശം നല്‍കിയിട്ടുണ്ടെന്നാണ് റിപ്പോര്‍ട്ടുകള്‍. 
പ്രശ്‌നപരിഹാരത്തിനായി ഐക്യസര്‍ക്കാര്‍ രൂപീകരിക്കണമെന്ന വിവിധ രാജ്യങ്ങളുടെ അഭ്യര്‍ത്ഥനയെത്തുടര്‍ന്ന് പുതിയ സര്‍ക്കാര്‍ രൂപീകരിക്കാനുള്ള നടപടികള്‍ക്കായി ഇറാഖ് പ്രധാനമന്ത്രി നൂറി അല്‍ മാലിക്കി പാര്‍ലമെന്റ് വിളിച്ചു ചേര്‍ത്തു. ഭീകരര്‍ക്കെതിരെ  ഇറാഖ് ഒന്നിച്ചുനിന്നാല്‍ അമേരിക്ക സഹായിക്കാമെന്ന് അമേരിക്കന്‍ വിദേശകാര്യ സെക്രട്ടറി ജോണ്‍ കെറിയും വ്യക്തമാക്കിയിരുന്നു.

    
</TEXT>
</DOC>