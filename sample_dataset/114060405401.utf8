<DOC>
<DOCNO>114060405401.utf8</DOCNO>
<TEXT>


           മാനഭംഗം ചെറുത്ത യുവതിയുടെ തല വെടിവച്ചു തകര്‍ത്തു    

Wednesday 4 June 2014 10:22 pm IST

        ഷില്ലോംഗ്‌: മേഘാലയയില്‍ മാനഭംഗം ചെറുത്ത 35 കാരിയായ വീട്ടമ്മയുടെ തല ഭീകരര്‍ മക്കളുടെ മുന്നില്‍വച്ച്‌ വെടിവെച്ചു തകര്‍ത്തു. ചൊവ്വാഴ്ച വൈകിട്ട്‌ ഷില്ലോങ്ങില്‍നിന്ന്‌ 360 കിലോമീറ്റര്‍ അകലെ ബംഗ്ലാദേശ്‌ അതിര്‍ത്തിക്കടുത്ത്‌ തെക്കന്‍ ഗാരോ ഹില്‍സിലെ രാജാ റോണ്‍ഗത്തിലാണ്‌ സംഭവം. ഗാരോ നാഷണല്‍ ലിബറേഷന്‍ ആര്‍മി ഭീകരരാണ്‌ ഈ ക്രൂരതയ്ക്കു പിന്നില്‍.
അഞ്ചംഗ ഭീകരര്‍ വീട്ടില്‍ കയറി ഭര്‍ത്താവിനെയും അഞ്ചു മക്കളെയും മുറിയില്‍ പൂട്ടിയിട്ടു. യുവതിയെ വലിച്ചു പുറത്താക്കി മാനഭംഗത്തിന്‌ മുതിര്‍ന്നപ്പോള്‍ അവര്‍ ചെറുത്തു. എതിര്‍പ്പ്‌ ശക്തമായപ്പോള്‍ ഭീകരര്‍ തോക്കെടുത്ത്‌ തലയിലേക്ക്‌ തുരുതുരാ വെടിയുതിര്‍ക്കുകയായിരുന്നു. യുവതിയുടെ തല രണ്ടായി പിളര്‍ന്നുപോയി. കേന്ദ്ര ആഭ്യന്തര സഹമന്ത്രി കിരണ്‍ റിജ്ജുവിനെ കണ്ട്‌ സംസ്ഥാനത്തെ ഗുരുതരമായ സ്ഥിതിവിശേഷം അറിയിക്കുമെന്ന്‌ ഇവിടെ നിന്നുള്ള ലോക്സഭാ എംപി പിഎ സാംഗ്മ പറഞ്ഞു. ക്രമസമാധാന നില ഓരോ ദിവസവും മോശമായികൊണ്ടിരിക്കുകയാണെന്നും സാംഗ്മ പറഞ്ഞു.
യുപിയില്‍ പെണ്‍കുട്ടിയെ കൊന്ന്‌ കെട്ടിത്തൂക്കി
ന്യൂദല്‍ഹി: ഉത്തര്‍പ്രദേശില്‍ സ്ത്രീകള്‍ക്കും കുട്ടികള്‍ക്കുമെതിരായ ക്രൂരത തുടരുന്നു. ഇന്നലെ സീതാപൂരില്‍ 15 വയസുള്ള പെണ്‍കുട്ടിയെ കൊന്നു കെട്ടിത്തൂക്കി. ബദൗനില്‍ 14-ഉം, 15-ഉം പ്രായമുള്ള രണ്ട്‌ സഹോദരിമാരെ ബലാത്സംഗം ചെയ്ത്‌ കെട്ടിത്തൂക്കിയ സംഭവം നടന്ന്‌ ഒരാഴ്ച പിന്നിടുമ്പോഴാണ്‌ സമാനമായ സംഭവം വീണ്ടും പുറത്തുവന്നിരിക്കുന്നത്‌. തിങ്കളാഴ്ച രാത്രി മുതല്‍ കാണാതിരുന്ന പെണ്‍കുട്ടിയെ ഇന്നലെയാണ്‌ മരിച്ചനിലയില്‍ കണ്ടെത്തിയത്‌. ആറ്‌ പേരെ പോലീസ്‌ അറസ്റ്റ്‌ ചെയ്തു. പെണ്‍കുട്ടിയുടെ അയല്‍വാസിയും മകനും ഉള്‍പ്പെടെയുള്ളവരാണ്‌ അറസ്റ്റിലായത്‌. അതേസമയം, ബലാത്സംഗങ്ങളെ ന്യായീകരിച്ച്‌ മുഖ്യമന്ത്രി അഖിലേഷ്‌ യാദവ്‌ രംഗത്തെത്തി. ഉത്തര്‍പ്രദേശില്‍ മാത്രമല്ല പീഡനങ്ങള്‍ നടക്കുന്നതെന്നും ഇത്തരം സംഭവങ്ങള്‍ക്ക്‌ മാധ്യമങ്ങള്‍ അമിത പ്രാധാന്യം നല്‍കുകയാണെന്നും അഖിലേഷ്‌ പറഞ്ഞു. 
    
</TEXT>
</DOC>