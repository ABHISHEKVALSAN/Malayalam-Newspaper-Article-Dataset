<DOC>
<DOCNO>114100530212.utf8</DOCNO>
<TEXT>


           നാവികസേനാ ഉദ്യോഗസ്ഥന്റെ മൃതദേഹം കണ്ടെത്തിയെന്നത് തെറ്റായ റിപ്പോര്‍ട്ട്    

Sunday 5 October 2014 8:50 pm IST

        കൊച്ചി: അമ്മയെയും മകളെയും രക്ഷിക്കുന്നതിനിടെ കായലില്‍ കാണാതായ നാവികസേനാ ഉദ്യോഗസ്ഥന്റെ മൃതദേഹം കണ്ടെത്തിയെന്ന റിപ്പോര്‍ട്ട് തെറ്റാണെന്ന് പോലീസ് അറിയിച്ചു.

നേരത്തെ നാവികസേനാ ഉദ്യോഗസ്ഥന്‍ വിഷ്ണു പി. ഉണ്ണി(23)യുടെ മൃതദേഹം പുതുവൈപ്പിന്‍ തീരത്ത് വന്നടിഞ്ഞു എന്നു മാധ്യമങ്ങളില്‍ വാര്‍ത്ത പ്രചരിച്ചിരുന്നു. വെള്ളിയാഴ്ചയാണു സംഭവം.

കായലില്‍ ചാടി ആത്മഹത്യ ചെയ്യാന്‍ ശ്രമിച്ച അമ്മയെയും മകളെയും രക്ഷിക്കാനുള്ള ശ്രമത്തിനിടെ വിഷ്ണു കായലില്‍ വീഴുകയായിരുന്നു. യുവതിയെയും കുഞ്ഞിനെയും രക്ഷിച്ച് അതുവഴി വന്ന കൊച്ചി കപ്പല്‍ശാലയുടെ ബോട്ടിലെത്തിച്ചശേഷമാണു വിഷ്ണു മുങ്ങിത്താണത്.

ബോട്ടിലുണ്ടായിരുന്ന സിഐഎസ്എഫ് ഉദ്യോഗസ്ഥര്‍ക്കും വിഷ്ണുവിനെ രക്ഷിക്കാനായില്ല. ഏഴുമാസം പ്രായമുള്ള കുഞ്ഞ് മരിച്ചെങ്കിലും യുവതി രക്ഷപ്പെട്ടു.
    
</TEXT>
</DOC>