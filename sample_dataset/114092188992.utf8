<DOC>
<DOCNO>114092188992.utf8</DOCNO>
<TEXT>


           ബിജെപി പ്രകടനപത്രിക ഏറെ സ്വാഗതാര്‍ഹം: കേരള വിശ്വകര്‍മ്മ സഭ    

Sunday 21 September 2014 10:04 am IST

        കോട്ടയം: ലോക്സഭാ തെരഞ്ഞെടുപ്പില്‍ ബിജെപി പുറത്തിറക്കിയ പ്രകടന പത്രിക കേരളത്തിലെ ഹിന്ദു ജനസംഖ്യയില്‍ മൂന്നാം സ്ഥാനത്ത്‌ നില്‍ക്കുന്ന 45 ലക്ഷംവരുന്ന വിശ്വകര്‍മ്മജരെ സംബന്ധിച്ചിടത്തോളം വളരെയേറെ സ്വാഗതാര്‍ഹമാണെന്ന്‌ കേരള വിശ്വകര്‍മ്മ സംസ്ഥാന പ്രസിഡന്റ്‌ അഡ്വ. പി.രഘുനാഥന്‍, ജനറല്‍ സെക്രട്ടറി ടി.കെ. സോമശേഖരന്‍, ട്രഷറര്‍ കെ.കെ. ഹരി എന്നിവര്‍ സംയുക്തപ്രസ്താവനയില്‍ പറഞ്ഞു. 
വിശ്വകര്‍മ്മ സമൂഹത്തിന്റെ പ്രശ്നങ്ങളെ സമഗ്രമായി വിലയിരുത്തി പ്രത്യേക മന്ത്രാലയമുള്‍പ്പെടെ ആവശ്യമായ നടപടികള്‍ സ്വീകരിക്കുകയും ആര്‍ട്ടിസാന്‍സ്‌ മേഖലയെ കേന്ദ്ര ടെക്സ്റ്റെയില്‍സ്‌ വകുപ്പില്‍ നിന്നും മാറ്റി സ്വതന്ത്രവകുപ്പ്‌ രൂപീകരിക്കാന്‍ ശ്രമിക്കുമെന്നും സ്വര്‍ണതൊഴിലാളികളുടെ ക്ഷേമത്തിനും യന്ത്രവത്കരണം മൂലം തൊഴില്‍ നഷ്ടപ്പെട്ട സ്വര്‍ണത്തൊഴിലാളികളെ പുനരധിവസിപ്പിക്കുന്നതിന്‌ നടപടിയുണ്ടാകുമെന്നും വിശ്വകര്‍മ്മദിനം തൊഴിലാളി ദിനമായി അംഗീകരിച്ച്‌ അവധി പ്രഖ്യാപിക്കാന്‍ നടപടിയുണ്ടാകുമെന്നുമുള്ള പ്രകടനപത്രിക പതിനാറാം പേജിലെ വാഗ്ദാനങ്ങള്‍ വിശാല വിശ്വകര്‍മ്മ ഐക്യവേദിയുടെ ചാലകശക്തിയായി മാറിക്കഴിഞ്ഞ കേരള വിശ്വകര്‍മ്മ സഭയുടെ നേട്ടമാണെന്ന്‌ നേതാക്കള്‍ അവകാശപ്പെട്ടു.
ലോക്സഭാതെരഞ്ഞെടുപ്പ്‌ ചരിത്രത്തിലാദ്യമായി വിശ്വകര്‍മ്മജരുടെ പ്രശ്നങ്ങള്‍ പഠിച്ച്‌ പരിഹാരം കാണുന്നതിനുള്ള നടപടികള്‍ സ്വീകരിക്കുമെന്നും വിശ്വകര്‍മ്മദിനം ദേശീയ അവധിയായി പ്രഖ്യാപിക്കുമെന്നും രേഖാമൂലമായ ഉറപ്പ്‌ പ്രകടനപത്രികയിലൂടെ നല്‍കിയ ബിജെപിക്ക്‌ കേരളത്തിലെ 20 മണ്ഡലങ്ങളിലും അവരുടെ സ്ഥാനാര്‍ത്ഥികളുടെ വിജയത്തിന്‌ വേണ്ടി പ്രവര്‍ത്തിക്കുവാന്‍ വിശാല വിശ്വകര്‍മ്മ ഐക്യവേദിയെ സുസജ്ജമാക്കുമെന്ന്‌ നേതാക്കള്‍ പറഞ്ഞു.
    
</TEXT>
</DOC>