<DOC>
<DOCNO>114110137310.utf8</DOCNO>
<TEXT>


           സംസ്‌കൃതത്തെയും ലീഗ്‌വത്കരിക്കാന്‍ നീക്കം    

Saturday 1 November 2014 1:50 am IST

        തിരുവനന്തപുരം : സംസ്‌കൃതപഠനത്തെയും ലീഗ്‌വത്കരിക്കാന്‍ വിദ്യാഭ്യാസ വകുപ്പിന്റെ നീക്കം. അടുത്തവര്‍ഷത്തേക്കുള്ള സംസ്‌കൃത പാഠപുസ്തകങ്ങളുടെ തയ്യാറാക്കല്‍ വകുപ്പിലെ രാഷ്ട്രീയ ശക്തികളുടെ ഇടപെടലിന് തുടര്‍ന്ന് അനിശ്ചിതത്വത്തിലായി. 2,4,6,8 ക്ലാസ്സിലേക്കുള്ള സംസ്‌കൃതപാഠ പുസ്തകങ്ങള്‍ തയ്യാറാക്കിയിരുന്ന അധ്യാപകര്‍ രാഷ്ട്രീയ ഇടപെടലിനെത്തുടര്‍ന്ന് പിന്മാറി. സര്‍ക്കാര്‍ അംഗീകൃത അധ്യാപക സംഘടനയിലെ 16 പേരാണ് പുസ്തകനിര്‍മ്മാണ പ്രവര്‍ത്തനങ്ങളില്‍ നിന്ന് പിന്‍മാറിയത്.

കരിക്കുലം കമ്മിറ്റി മെമ്പറിന്റെ ഇടപെടലുകള്‍ മൂലം മാനദണ്ഡങ്ങള്‍ ലംഘിച്ച് പുതിയ സംസ്‌കൃതം റിസര്‍ച്ച് ഓഫീസറെ നിയമിച്ചതുമൂലമാണ് പ്രശ്‌നങ്ങള്‍ക്ക് തുടക്കമായത്. റിസര്‍ച്ച് ഓഫീസര്‍ തസ്തികയിലേക്ക് നിയമനത്തിന് കുറഞ്ഞത് അഞ്ച് വര്‍ഷത്തെ സര്‍വ്വീസ് ആവശ്യമാണെന്നിരിക്കവെയാണ് മൂന്നുവര്‍ഷം മാത്രം സര്‍വ്വീസുള്ള ന്യൂനപക്ഷസമുദായാംഗത്തെ ഡെപ്യൂട്ടേഷന്‍ വ്യവസ്ഥയില്‍ റിസര്‍ച്ച് ഓഫീസറായികൊണ്ടുവന്നത്. ഇതിനുപിന്നില്‍ ലീഗിന്റെ സമ്മര്‍ദ്ദമുണ്ടായിരുന്നു. ഇവര്‍ ചുമതലയേറ്റതോടെയാണ് പുസ്തകങ്ങള്‍ തയ്യാറാക്കുന്നതിലും ഇടപെടലുകള്‍ ആരംഭിച്ചത്. മുന്‍ വര്‍ഷങ്ങളില്‍ പാഠപുസ്തകങ്ങള്‍ തയ്യാറാക്കിയ ഭാഷാപ്രാവീണ്യമുള്ള അഞ്ച് അധ്യാപകരെ കമ്മിറ്റിയില്‍ നിന്നും പുറത്താക്കി പകരം കഴിഞ്ഞ മാസം മാത്രം രൂപംകൊണ്ട സംസ്‌കൃത പ്രചാരണ സമിതിയെന്ന അംഗീകാരമില്ലാത്ത അധ്യാപക സംഘടനയില്‍ നിന്നും ആള്‍ക്കാരെ കമ്മിറ്റിയിലേക്ക് തിരുകിക്കയറ്റുകയായിരുന്നു. സര്‍വ്വീസില്‍ നിന്നും വിരമിച്ചവര്‍ വരെ ഇക്കൂട്ടത്തിലുണ്ട്. ഇതാണ് സംസ്‌കൃത അധ്യാപകരെ ചൊടിപ്പിച്ചത്.

ഇതോടെ വര്‍ഷങ്ങളായി യാതൊരു അപവാദവുമില്ലാതെ പുസ്തങ്ങളുടെ നിര്‍മ്മാണത്തിനായി യത്‌നിച്ചിരുന്ന അധ്യാപകര്‍ പിന്‍വാങ്ങുകയായിരുന്നു.  ഹൈന്ദവപരമായ പാഠഭാഗങ്ങള്‍ ഉള്‍ക്കൊള്ളിക്കുന്നുവെന്നാരോപിച്ചാണ് അഞ്ച് അധ്യാപകരെ കമ്മിറ്റിയില്‍ നിന്നും പുറത്താക്കിയത്. എന്നാല്‍ നാളിതുവരെ എസ്‌സിഇആര്‍ടിയില്‍ നിന്നോ തങ്ങള്‍ തയ്യാറാക്കിയ പാഠപുസ്തകങ്ങളെക്കുറിച്ച് അത്തരമൊരു ആരോപണം ഉണ്ടായിട്ടില്ലെന്ന് അധ്യാപകര്‍ പറയുന്നു. വിദ്യാഭ്യാസ വകുപ്പിലെ ലീഗ്‌വത്ക്കരണത്തിന്റെ ഭാഗമായി സംസ്‌കൃത പുസ്തകങ്ങള്‍ തയ്യാറാക്കുന്നതിലും വ്യക്തമായ അജണ്ടയോടെ രാഷ്ട്രീയ ഇടപെടല്‍ ഉണ്ടാകുന്നതിനെതിരെ അധ്യാപകര്‍ എസ്‌സിഇആര്‍ടി അധികൃതര്‍ക്ക് പരാതി നല്‍കിയിട്ടുണ്ട്.
    
</TEXT>
</DOC>