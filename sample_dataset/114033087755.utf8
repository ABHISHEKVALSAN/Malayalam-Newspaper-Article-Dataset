<DOC>
<DOCNO>114033087755.utf8</DOCNO>
<TEXT>


           തകര്‍ന്ന വ്യോമസേനാ വിമാനത്തിന്റെ ബ്ലാക്ബോക്സ്‌ യുഎസിനു കൈമാറും    

Sunday 30 March 2014 10:33 pm IST

        ന്യൂദല്‍ഹി: ഗ്വാളിയോറിനു സമീപം കഴിഞ്ഞ ദിവസം തകര്‍ന്നുവീണ സി 130 ജെ വ്യോമസേനാ എയര്‍ക്രാഫ്റ്റിന്റെ ബ്ലാക്ബോക്സ്‌ യുഎസിനു കൈമാറും. ബ്ലാക്ബോക്സിലെ വിവരങ്ങള്‍ ഡീകോഡ്‌ ചെയ്യുന്നതിനായി യുഎസിലെ വിമാനത്തിന്റെ നിര്‍മാതാക്കളായ ലോക്ഖീദ്‌ മാര്‍ട്ടിന്‍ കമ്പനിയുടെ സഹായം തേടിയിരിക്കുകയാണ്‌ വ്യോമസേന. വിമാനത്തിലെ ബ്ലാക്ബോക്സിന്റെ കണക്ടറുകളും കോക്പിറ്റ്‌ വോയ്സ്‌ റെക്കോര്‍ഡറിലെ (സിവിആര്‍) കാര്‍ഡും അപകടത്തില്‍ നശിച്ചിരുന്നു. ഡീകോഡ്‌ ചെയ്യുന്നതിനിടെ ബ്ലാക്ബോക്സിലെ വിവരങ്ങള്‍ നഷ്ടപ്പെട്ടുപോകാതിരിക്കാനാണ്‌ ബോക്സ്‌ യുഎസിനു കൈമാറാന്‍ തീരുമാനിച്ചതെന്ന്‌ വ്യോമസേനാ അധികൃതര്‍ അറിയിച്ചു. ബ്ലാക്ബോക്സിലെ വിവരങ്ങള്‍ ലഭിച്ചെങ്കില്‍ മാത്രമേ വിമാനം തകരാനുണ്ടായ കാരണം വ്യക്തമാകുകയുള്ളൂ എന്നും വ്യോമസേനാ വക്താവ്‌ അറിയിച്ചു. വിമാനം തകര്‍ന്നതിന്റെ കാരണം സംബന്ധിച്ച പ്രാഥമിക വിവരങ്ങള്‍ 24 മണിക്കൂറിനകം സമര്‍പ്പിക്കുമെന്ന്‌ വ്യോമസേന വെള്ളിയാഴ്ച അറിയിച്ചിരുന്നു. വെള്ളിയാഴ്ചയാണ്‌ വ്യോമസേനയുടെ ഏറ്റവും വലിയ വിമാനം മധ്യപ്രദേശിലെ ഗ്വാളിയോറില്‍ തകര്‍ന്നുവീണത്‌. യുഎസ്‌ നിര്‍മ്മിത സി130 ജെ സൂപ്പര്‍ ഹെര്‍കുലീസ്‌ വിഭാഗത്തില്‍ പെട്ട വിമാനമാണ്‌.
ഗ്വാളിയോറിന്‌ സമീപം തകര്‍ന്ന്‌ വീണത്‌. ആഗ്രയിലെ വ്യോമ കേന്ദ്രത്തില്‍ നിന്നുമാണ്‌ വിമാനം പറന്നുയര്‍ന്നത്‌. അപകടത്തില്‍ മലയാളി സൈനികനടക്കം അഞ്ചു പേര്‍ മരിച്ചു. ആലപ്പുഴ ചേര്‍ത്തല സ്വദേശിയായ വിംഗ്‌ കമാന്‍ഡര്‍ രാജി നായരാണ്‌ മരിച്ച മലയാളി. നാല്‌ വര്‍ഷം മുന്‍പാണ്‌ യുഎസ്‌ നിര്‍മ്മിത സൂപ്പര്‍ ഹെര്‍കുലീസ്‌ വിമാനങ്ങള്‍ ഇന്ത്യ വാങ്ങിയത്‌. 6,000 കോടി രൂപ മുടക്കി ആറ്‌ വിമാനങ്ങളാണ്‌ ഇന്ത്യ സൈന്യത്തിന്റെ ഭാഗമാക്കിയത്‌.
    
</TEXT>
</DOC>