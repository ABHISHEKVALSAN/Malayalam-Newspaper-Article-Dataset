<DOC>
<DOCNO>114102635743.utf8</DOCNO>
<TEXT>


           കൂട്ടധനസമാഹരണത്തിലൂടെ സ്റ്റാര്‍ട്ടപ്പ് കമ്പനി സമാഹരിച്ചത് 89,000 ഡോളര്‍    

Sunday 26 October 2014 1:47 am IST

        കൊച്ചി: സ്റ്റാര്‍ട്ടപ്പ് വില്ലേജില്‍ ഇന്‍കുബേറ്റ് ചെയ്ത മൈന്‍ഡ്ഹിലിക്‌സ് എന്ന സ്റ്റാര്‍ട്ടപ്പ് കമ്പനി നൂതന ഗൃഹസുരക്ഷാ ഉപകരണത്തിനായി കൂട്ടധനസമാഹരണം (ക്രൗഡ് ഫണ്ടിംഗ്) വഴി ഇതുവരെ സമാഹരിച്ചത് 89,000 ഡോളര്‍. 690 പേരില്‍ നിന്നാണ് കിക്സ്റ്റാര്‍ട്ടര്‍ എന്ന ഓണ്‍ലൈന്‍ ഇടത്തിലൂടെ ഏകദേശം 55 ലക്ഷം  രൂപ ഉല്‍പന്നം വികസിപ്പിക്കുന്നതിനും വിപണിയിലിറക്കുന്നതിനുമായി ലഭ്യമായത്.

വീടിനുള്ളിലുണ്ടാകുന്ന മാറ്റങ്ങള്‍ കണ്ടെത്താനും ഉപയോക്താക്കളെ യഥാസമയം അറിയിക്കാനും ഉതകുന്ന സെന്‍സര്‍ സംവിധാനത്തോടുകൂടി ഉപകരണമാണ് മൈന്‍ഡ്ഹിലിക്‌സ് വികസിപ്പിച്ചെടുത്ത “'റിക്കോ'. വീടിനുള്ളിലെ താപനില, ഈര്‍പ്പം, ശബ്ദം, ചലനം, പുകയുടെയോ പാചകവാതകത്തിന്റെയോ സാന്നിധ്യം തുടങ്ങിയവ ഈ ഉപകരണത്തിലൂടെ അറിയാന്‍ സാധിക്കും. അധികമായുള്ള സ്മാര്‍ട്ട് ഫോണ്‍ വഴിയോ ഈ ഉപകരണം വഴി നേരിട്ടോ ഉപയോക്താക്കള്‍ക്ക് മുറികള്‍ക്കുള്ളിലെ തല്‍സമയ വീഡിയോ ദൃശ്യങ്ങള്‍ കാണാനും റിമോട്ട് കണ്‍ട്രോള്‍ ഉപയോഗിച്ച് വീട്ടുപകരണങ്ങള്‍ നിയന്ത്രിക്കാനും സാധിക്കും. ഇപ്പോള്‍ ഉപയോഗിച്ചുവരുന്ന ചെലവേറിയ ഗൃഹ സുരക്ഷാ ഉപകരണങ്ങള്‍ക്ക് പകരംവയ്ക്കാവുന്ന ചെലവുകുറഞ്ഞതും നൂതനവുമായ ഒന്നാണ് റിക്കോ എന്ന് കമ്പനിയുടെ സിഇഒ കല്ലിടില്‍ കാളിദാസന്‍ പറഞ്ഞു.

നൂതനാശയങ്ങളുള്ള യുവസംരംഭകര്‍ക്ക് രാജ്യാന്തര പിന്തുണ ഉണ്ടെന്നതിനെപ്പറ്റി ആളുകളില്‍ അവബോധം സൃഷ്ടിക്കുകയാണ് സ്റ്റാര്‍ട്ടപ്പ് വില്ലേജിലൂടെ ലക്ഷ്യംവയ്ക്കുന്നതെന്ന് ചെയര്‍മാന്‍ സഞ്ജയ് വിജയകുമാര്‍ പറഞ്ഞു.

ധനസമാഹരണം ലക്ഷ്യം കണ്ടാലുടന്‍ എന്‍ജിനീയറിംഗ് രൂപകല്‍പനയും വിലയിരുത്തലുകളും ഉല്‍പാദന വിതരണ വിവരങ്ങളും മൈന്‍ഡ്‌ഹെലിക്‌സ് അന്തിമമായി തീരുമാനിക്കും. 2015 നവംബര്‍ മാസത്തോടെ പണം നല്‍കിയവര്‍ക്കുള്ള ഉല്‍പന്നങ്ങള്‍ കപ്പല്‍കയറ്റാനാകുമെന്നാണ് കമ്പനി കരുതുന്നത്. അമേരിക്കയിലെ സിലിക്കണ്‍ വാലിയിലെ ആല്‍ക്കെമിസ്റ്റ് അക്‌സിലറേറ്റര്‍ പരിപാടിയിലും മൈന്‍ഡ്‌ഹെലിക്‌സ് പങ്കാളികളാണ്.
    
</TEXT>
</DOC>