<DOC>
<DOCNO>114091123036.utf8</DOCNO>
<TEXT>


           ശക്തന്റെ നഗരിയില്‍ പുലിയിറങ്ങി    

Thursday 11 September 2014 1:36 am IST

        തൃശൂര്‍: പുലി പേടി കാട് കടന്നു, ശക്തന്റെ തട്ടകത്ത് എത്തിയ പുലികള്‍ ക്കൊപ്പം പുരുഷാരം കൂടി. അലറി വിളിച്ച് ഇന്നലെ ഉച്ചകഴിഞ്ഞതോടെ മടകളില്‍ നിന്ന് പുറത്ത് ചാടിയ പുലിക്കൂട്ടങ്ങള്‍ നാലരയോടെ ശക്തന്റെ നഗരി വാണു.
അരമണിയുടേയും അസുരവാദ്യത്തിന്റെയും താളത്തില്‍ ചുവടുവെച്ച പുലിക്കൂട്ടങ്ങളെ കണ്ട് പ്രദക്ഷിണ വഴിയിലും ഇടവഴികളിലും നിറഞ്ഞ് നിന്ന ജനസാഗരം ആര്‍ത്തിരമ്പി. പുലിക്കളിയിലെ ഹീറോകളായ കുടവയര്‍ പുലികള്‍ തന്നെയായിരുന്നു ഇത്തവണയും ആകര്‍ഷകം. കൂടാതെ വരയന്‍ പുലികളും കുട്ടി പുലികളും ശക്തന്റെ നഗരിയിലെത്തി ചുവടു വെച്ചപ്പോള്‍ പതിനായിങ്ങള്‍ താളത്തിനുസരിച്ച് ചുവടുവെച്ചു. വൈകീട്ട് നാലരയോടെയാണ് സമകാലിക വിഷയങ്ങളും, പാരിസ്ഥിതിക സന്ദേശങ്ങളും ചരിത്രവും പുരാണവും ഇതിഹാസങ്ങളുടേയും ദൃശ്യാവിഷ്‌കാരങ്ങളുടെ അകമ്പടിയോടെ സാസ്‌കാരിക നഗരിയിലെ വിവിധ ദേശങ്ങളില്‍ നിന്ന് നാലോണ നാളില്‍ പുലിസംഘങ്ങള്‍ എത്തിയത്. സാമ്പത്തിക പ്രതിസന്ധി മൂലം ടീമുകളുടെ എണ്ണം കുറവായിരുന്നു. കഴിഞ്ഞ വര്‍ഷത്തെ ജേതാക്കളായ പൂങ്കുന്നം വിവേകാനന്ദ ടീം ഇത്തവണ പുലിയുമായി എത്തിയില്ല. പകരം പുങ്കുന്നത്ത് നിന്ന് നവധാരയായിരുന്നു, കഴിഞ്ഞകാലങ്ങളിലെ ജേതാക്കളുടെ പാരമ്പര്യമുള്ള കാര്യാട്ടുകരക്കാര്‍ ഇത്തവണ കോട്ടപ്പുറത്തിനൊപ്പമായിരുന്നു.
പുലിക്കളിയിലെ കാരണവരായ ചാത്തുണ്ണി പുലി ഇത്തവണ നായ്ക്കനാല്‍ ടീമിലായിരുന്നു. കുടവയറന്മാര്‍ക്കിടയിലെ വയറില്ലാത്തതും, വയറില്‍ പുലിമുഖമില്ലാത്തതുമായ പുലി.  വയറന്‍ പുലികളില്‍ കുട്ടിപ്പുലികളും വികൃതികളും കുസൃതികളുമായി കാഴ്ചക്കാരുടെ മനംകവര്‍ന്നു. ചെമ്പൂക്കാവ് ജനറല്‍ വര്‍ക്കേഴ്‌സ് യൂണിയനും, മൈലിപ്പാടത്തെ സ്റ്റാര്‍ സ്‌പോര്‍ട്‌സ് ക്ലബും ഇത്തവണത്തെ പുതുമുഖങ്ങളാണ്. തൃശൂരിന്റെ പാരമ്പര്യം ഉയര്‍ത്തുന്ന പുലിക്കളിയുടെ പകിട്ട് കുറയുന്നതായുള്ള ആശങ്കയും ആസ്വാദകര്‍ പങ്കുവെക്കുന്നുണ്ടായിരുന്നു.
പല സംഘങ്ങളിലും മുന്‍കാലങ്ങളേക്കാള്‍ പുലികളുടെ എണ്ണം കുറവായിരുന്നു. ഉച്ചയോടെ തന്നെ പുലിക്കളി കാണുന്നതിനുള്ള ആസ്വാദകര്‍ പൂരവഴികളിലേക്ക് ഇറങ്ങി. മൂന്ന് മണിയോടെ വാഹനങ്ങള്‍ ഒതുങ്ങിയ സ്വരാജ് റൗണ്ടില്‍ പിന്നെ ആള്‍പ്രവാഹമായി. തേക്കിന്‍കാടും നിറഞ്ഞൊഴുകി. പുലിക്കളിയുടെ മെയ്യെഴുത്ത് മുതല്‍, വാല്‍ എഴുന്നെള്ളിപ്പും, മുഖ പ്രദര്‍ശനവുമൊക്കെയായി തൃശൂരിന് മറ്റൊരു പൂരം കൂടിയായി പുലിക്കളി.
ഇന്നലെ ഉച്ചമുതലായിരുന്നു നഗരത്തില്‍ ഗതാഗത നിയന്ത്രണം ഏര്‍പ്പെടുത്തിയിരുന്നതെങ്കിലും രാവിലെ മുതല്‍ തന്നെ നഗരത്തിലെ വാഹനങ്ങളുടെ പാര്‍ക്കിങ് പോലീസ് നിരോധിച്ചു. പുലര്‍ച്ചെ മുതല്‍ തന്നെ പുലികള്‍ ചമയം തുടങ്ങിയിരുന്നു.

കൃഷ്ണകുമാര്‍ ആമലത്ത്

</TEXT>
</DOC>