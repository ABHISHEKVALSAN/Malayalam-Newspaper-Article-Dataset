<DOC>
<DOCNO>114101031362.utf8</DOCNO>
<TEXT>


           ലീലാമേനോന്റെ എഴുത്ത് കൊള്ളുന്നത് ചങ്കിനെന്ന് മന്ത്രി ബാബു    

Friday 10 October 2014 12:18 am IST

കൊച്ചിയില്‍ നടന്ന ചടങ്ങില്‍ കെ. വിജയരാഘവന്‍ സ്മാര പുരസ്‌കാരം മന്ത്രി കെ. ബാബു ജന്മഭൂമി എഡിറ്റര്‍ ലീലാ മേനോന് സമ്മാനിക്കുന്നു
കൊച്ചി: സൗമ്യമായ പെരുമാറ്റമാണെങ്കിലും ലീലാമേനോന്റെ എഴുത്ത് ചങ്കിന് കൊള്ളുന്നതാണെന്ന് മന്ത്രി കെ.ബാബു. കേരളകൗമുദി അസോസിയേറ്റ് എഡിറ്റര്‍ കെ.വിജയരാഘവന്റെ സ്മരണാര്‍ത്ഥമുള്ള പുരസ്‌കാരം പ്രമുഖ പത്രപ്രവര്‍ത്തകയും ‘ജന്മഭൂമി’ എഡിറ്ററുമായ ലീലാമേനോന് നല്‍കികൊണ്ട് സംസാരിക്കുകയായിരുന്നു അദ്ദേഹം.
വളരെ സൗമ്യമായാണ് ലീലാമേനോന്‍ എല്ലാവരോടും പെരുമാറുക. പക്ഷേ അവരുടെ പേനയെ ഭയപ്പെടണം. ആര്‍ക്കു മുന്നിലും പതറാത്ത സ്വതന്ത്രമായ പത്രപ്രവര്‍ത്തനം. സ്ത്രീകളെ സംബന്ധിക്കുന്നതും നീതി നിഷേധിക്കപ്പെടുന്നവരുടേയും പ്രശ്‌നങ്ങളാണ് വാര്‍ത്തകളിലൂടെ പുറത്തുകൊണ്ടുവന്നത്. അരുവാക്കോട്, തങ്കമണി, സൂര്യനെല്ലി സംഭവങ്ങള്‍ പുറംലോകത്തെ ആദ്യമായി അറിയിച്ചതും ഇടപെട്ടതും ലീലാമേനോനാണ്.
പുതുതലമുറ കേട്ടറിവുകള്‍ വാര്‍ത്തയാക്കുമ്പോള്‍ ജീവിതാനുഭവങ്ങളില്‍ നിന്നാണ് വിജയരാഘവനെ പോലുള്ളവര്‍ പ്രവര്‍ത്തിച്ചത്. രാഷ്ട്രീയ പ്രവര്‍ത്തനം ജീവിതചര്യയാക്കിയ സമര്‍ത്ഥനായ രാഷ്ട്രീയ ലേഖകനായിരുന്നു അദ്ദേഹമെന്നും മന്ത്രി പറഞ്ഞു.
കെ. വിജയരാഘവന്‍ സ്മാരക സമിതി നല്‍കുന്ന ഫലകവും പ്രശസ്തിപത്രവും 10001 രൂപയും അടങ്ങുന്ന പുരസ്‌കാരം മന്ത്രി ലീലാമേനോന് സമ്മാനിച്ചു. സ്മാരക സമിതി പ്രസിഡന്റ് കെ.ജി. പരമേശ്വരന്‍ നായര്‍ പൊന്നാടയണിയിച്ചു.
സേവനമാണ് പത്രപ്രവര്‍ത്തനമെന്ന് ലീലാമേനോന്‍ മറുപടി പ്രസംഗത്തില്‍ പറഞ്ഞു. പ്രതീക്ഷിക്കാത്ത അവാര്‍ഡാണിത്. ശാരീരിക അസ്വാസ്ഥ്യം കാരണം തിരുവനന്തപുരത്ത് വരാന്‍ പറ്റില്ലെന്ന് പറഞ്ഞപ്പോള്‍ വീട്ടിലെത്തി അവാര്‍ഡ് സമ്മാനിച്ചതില്‍ അതിയായ സന്തോഷമുണ്ട്. ഈ പുരസ്‌കാരം പ്രോത്സാഹനമാണ്. ജോലിയോടും സമൂഹത്തോടുമുള്ള ഉത്തരവാദിത്വം കൂടി. വ്യക്തികളെയല്ല, വിഷയങ്ങളെയും പ്രശ്‌നങ്ങളെയുമാണ് താന്‍ വിമര്‍ശിക്കാറുള്ളതെന്നും അവര്‍ പറഞ്ഞു.
ലീലാ മേനോന്റെ കടവന്ത്രയിലെ വസതിയില്‍ നടന്ന ചടങ്ങില്‍ എം.എം. സുബൈര്‍, ബി.വി. പവനന്‍, സ്മാരക സമിതി സെക്രട്ടറി വി.എസ്. രാജേഷ്  എന്നിവര്‍ ആശംസകളര്‍പ്പിച്ചു. ടി.കെ. സുനില്‍കുമാര്‍ പ്രശസ്തിപത്രം വായിച്ചു. ജന്മഭൂമി എം.ഡി. എം. രാധാകൃഷ്ണന്‍, ഡെപ്യൂട്ടി എഡിറ്റര്‍ കാവാലം ശശികുമാര്‍, ചീഫ് ന്യൂസ് കോര്‍ഡിനേറ്റര്‍ അനില്‍ ജി. നമ്പൂതിരി, സമിതി ട്രഷറര്‍ ഡോ. കെ.ജി. ഗോപചന്ദ്രന്‍  തുടങ്ങിയവര്‍ സംബന്ധിച്ചു. വടയാര്‍ സുനില്‍ നന്ദി പറഞ്ഞു.

</TEXT>
</DOC>