<DOC>
<DOCNO>114060806204.utf8</DOCNO>
<TEXT>


           ബാഗ്ദാദില്‍ സ്‌ഫോടന പരമ്പര; അമ്പതിലേറെ പേര്‍ കൊല്ലപ്പെട്ടു    

Sunday 8 June 2014 1:09 pm IST

ബാഗ്ദാദ്: ഇറാഖ് തലസ്ഥാനമായ ബാഗ്ദാദിലുണ്ടായ സ്‌ഫോടനങ്ങളില്‍ അമ്പതിലേറെ പേര്‍ കൊല്ലപ്പെട്ടു. നിരവധി പേര്‍ക്ക് പരുക്കേറ്റു. ഒരു മണിക്കൂറിനിടെ എട്ടു സ്‌ഫോടനങ്ങളാണ് ഉണ്ടായത്. ഷിയാ മുസ്‌ളീം ഭൂരിപക്ഷ മേഖലകളിലാണ് സ്‌ഫോടനം നടന്നത്. അതേസമയം അന്‍സാറിലെ സര്‍വകലാശാലയില്‍ സ്‌ഫോടനം നടത്തിയ ഭീകരര്‍ വിദ്യാര്‍ഥികളെ ബന്ദികളാക്കി.

പടിഞ്ഞാറന്‍ ജില്ലയായ ബയ്യയിലാണ് ആദ്യം സ്‌ഫോടനം ഉണ്ടായത്. ഇവിടെ ഒമ്പതു പേര്‍ മരിക്കുകയും 22 പേര്‍ക്ക് പരിക്കേല്‍ക്കുകയും ചെയ്തു. പിന്നീട് ബാഗ്ദാദിന്റെ വിവിധിയിടങ്ങളിലായി ഉണ്ടായ ഏഴു കാര്‍ ബോംബ് സ്‌ഫോടനങ്ങളിലാണ് നാല്‍പതിലേറെ പേര്‍ മരിച്ചത്. 62 പേര്‍ക്ക് പരിക്കേറ്റിട്ടുണ്ട്. ഒരു മണിക്കൂറിനുള്ളിലായിരുന്നു എല്ലാ സ്‌ഫോടനങ്ങളും നടന്നത്.

കഴിഞ്ഞ വര്‍ഷം സുന്നി വിഭാഗക്കാരുടെ പ്രതിഷേധ ക്യാമ്പ് ഒഴിപ്പിക്കാന്‍ ശ്രമിച്ചതോടെയാണ് ഇറാക്കില്‍ സംഘര്‍ഷം പൊട്ടിപ്പുറപ്പെട്ടത്. 8868 പേരാണ് കഴിഞ്ഞ വര്‍ഷം ഇറാക്കില്‍ കൊല്ലപ്പെട്ടതെന്നാണ് ഐക്യരാഷ്ട്ര സഭയുടെ കണക്ക്. അതേസമയം ബാഗ്ദാദിന്റെ വടക്കന്‍ മേഖലയില്‍ സുരക്ഷാസേനയും ഭീകരരും തമ്മിലുണ്ടായ മറ്റൊരു ഏറ്റുമുട്ടലില്‍ 21 പൊലീസുകാരും 31 ഭീകരരും കൊല്ലപ്പെട്ടിട്ടുണ്ട്.
    
</TEXT>
</DOC>