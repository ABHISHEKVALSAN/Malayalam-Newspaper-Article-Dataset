<DOC>
<DOCNO>114111140589.utf8</DOCNO>
<TEXT>


           സിഎംപിയില്‍ ഇനി അടി    

Tuesday 11 November 2014 10:49 pm IST

        കണ്ണൂര്‍ :  സിഎംപിയിലെ ഇരു വിഭാഗങ്ങള്‍ തമ്മിലുളള പോര് എംവിആറിന്റെ മരണത്തോടെ   മൂര്‍ച്ഛിക്കും. രാഘവന്റെ നേതൃത്വത്തില്‍  പടുത്തുയര്‍ത്തിയ പാര്‍ട്ടി സ്ഥാപനങ്ങള്‍ക്കും അധികാരത്തിനും വേണ്ടിയുളള ശക്തമായ പോരാട്ടങ്ങള്‍ക്കാണ്് വഴിയൊരുങ്ങുന്നത്.   ഇവയെല്ലാം ഇന്ന് ഇരു വിഭാഗങ്ങളുടെയും കൈകളിലാണ്.

യാഥാര്‍ത്ഥ സിഎംപി തങ്ങളാണെന്ന് തെളിയിക്കാനും  തിരഞ്ഞെടുപ്പു കമ്മീഷന്റെ അംഗീകാരം നേടിയെടുക്കാനുമുളള നീക്കങ്ങള്‍ക്കും വേഗം കൂടും.  മരണാനന്തര ചടങ്ങുകള്‍ക്ക് ശേഷം കണ്ണൂരില്‍ യോഗം ചേര്‍ന്ന് ഇരു വിഭാഗങ്ങളും തങ്ങളാണ് യഥാര്‍ത്ഥ സിഎംപിയെന്ന് പ്രഖ്യാപിച്ചു കഴിഞ്ഞു. ഒരു വിഭാഗം   ജോണിനെയും മറുഭാഗം  അരവിന്ദാക്ഷനെയും ജനറല്‍ സെക്രട്ടറിമാരായി കണ്ണൂരില്‍ യോഗം ചേര്‍ന്ന് പ്രഖ്യാപിച്ചിരുന്നു.

ലക്ഷക്കണക്കിന് രൂപയുടെ ആസ്ഥിയുളള സഹകരണ ബാങ്കുകളും കെട്ടിട സമുച്ഛയങ്ങളുമാണ് സിഎംപിയുടേതായി സംസ്ഥാനത്താകമാനം ഉളളത്. ഇപ്പോള്‍ തന്നെ  കണ്ണൂരുള്‍പ്പെടെയുളള പല ജില്ലകളിലേയും കണ്ണായ സ്ഥലങ്ങളിലുളള സിഎംപി ഓഫീസുകള്‍ സിപിഎം സഹായത്തോടെ അരവിന്ദാക്ഷന്‍ വിഭാഗത്തിന്റെ കൈകളിലായി. കണ്ണൂരിലെ സിഎംപി ഓഫീസ് കഴിഞ്ഞ ലോക്‌സഭാ തിരഞ്ഞെടുപ്പു കാലത്ത് സിപിഎം സഹായത്തോടെ അരവിന്ദാക്ഷന്‍ വിഭാഗം പിടിച്ചെടുത്ത് എല്‍ഡിഎഫ് തിരഞ്ഞെടുപ്പു കമ്മിറ്റി ഓഫീസാക്കി മാറ്റിയിരുന്നു.

ജീവിച്ചിരിക്കുമ്പോള്‍ രാഘവനെ വേട്ടയാടിയ സിപിഎമ്മിന് മരണാനന്തരം അദ്ദേഹത്തെ അംഗീകരിക്കേണ്ടി വന്നു. രാഘവന്റെ ബര്‍ണശ്ശേരിയിലെ വീട്ടില്‍ മൃതദേഹം പൊതുദര്‍ശനത്തിന് വെച്ച സമയത്ത് മൂന്നുമണിക്കൂറോളമാണ് സിപിഎം സംസ്ഥാന സെക്രട്ടറി അവിടെ ചെലവഴിച്ചത്.  സിപിഎമ്മിന്റെ അദൃശ്യമായ നിയന്ത്രണത്തിലായിരുന്നു മരണാനന്തര കര്‍മ്മങ്ങള്‍ പോലും.   രാഘവനെ രാഷ്ട്രീയ സ്വാധീനത്തിനു വേണ്ടി ഉപയോഗിക്കാമെന്ന് കണ്ടെത്തിയതിന്റെ പശ്ചാത്തലത്തിലാണ് പുതിയ നീക്കങ്ങള്‍.

രാഘവന്‍ മരിച്ച് മണിക്കൂറുകള്‍ക്കുള്ളില്‍ യുഡിഎഫിനെയും സിഎംപിയെയും കടത്തിവെട്ടി  എല്‍ഡിഎഫ് കണ്ണൂര്‍ ജില്ലാ കമ്മറ്റി ഹര്‍ത്താല്‍ പ്രഖ്യാപിച്ചു. സിപിഎമ്മില്‍ നിന്ന് പുറത്താക്കി 27 വര്‍ഷത്തിന് ശേഷം ഏതാനും നാളുകള്‍ക്ക് മുമ്പ് സിപിഎം സംസ്ഥാന സെക്രട്ടറി അബോധാവസ്ഥയിലായിരുന്ന രാഘവനെ വീട്ടിലെത്തി കണ്ടതു മുതല്‍ തന്നെ സിപിഎമ്മിന്റെ രാഷ്ട്രീയലക്ഷ്യം ചര്‍ച്ചകള്‍ക്ക് വഴിവെച്ചിരുന്നു.  അവര്‍ അരവിന്ദാക്ഷന്‍ വിഭാഗത്തെ കൂടെ കൂട്ടി.  സിഎംപിയുടെ സ്ഥാപനങ്ങള്‍ പിടിച്ചെടുക്കാന്‍ അവരോടൊപ്പം നിന്ന് കുറച്ചു നാളുകളായി പ്രവര്‍ത്തിച്ചുവരികയാണ് സിപിഎം.

പാര്‍ട്ടിയില്‍ നിന്ന് പുറത്താക്കപ്പെട്ട രാഘവനോട് സ്വന്തം  വീടുള്‍പ്പെടെ തീയിട്ട് നശിപ്പിച്ച് ക്രൂരത കാട്ടിയിരുന്നു. ഒടുവില്‍ സിപിഎമ്മിന്റെ ശല്യം കാരണം താമസം മാറ്റേണ്ട അവസ്ഥ പോലും  ഉണ്ടായിരുന്നു. നിരവധി തവണ വധശ്രമങ്ങളും നടന്നു.  കൂത്തുപറമ്പ് വെടിവെപ്പിന് ഉത്തരവാദിയെന്ന് പാര്‍ട്ടി കാലങ്ങളായി ആക്ഷേപിച്ചുവരുന്ന രാഘവനെ സ്വന്തമാക്കാന്‍ സിപിഎം നേതൃത്വം നടത്തുന്ന ശ്രമങ്ങള്‍ ഡിവൈഎഫ്‌ഐ ഉള്‍പ്പെടെയുള്ള ബഹുജന സംഘടനകള്‍ക്കുള്ളില്‍  ചൂടേറിയ ചര്‍ച്ചകള്‍ക്കും പൊട്ടിത്തെറികള്‍ക്കും വഴിവെക്കം.

സംസ്ഥാനത്തങ്ങോളമിങ്ങോളം സിഎംപിയും രാഘവനും പടുത്തുയര്‍ത്തിയ സ്ഥാപനങ്ങളും കെട്ടിടങ്ങളും ഉള്‍പ്പെടുന്ന ലക്ഷങ്ങളുടെ സമ്പത്താണ് സിപിഎമ്മിന്റെ ലക്ഷ്യം. അരവിന്ദാക്ഷന്‍ വിഭാഗത്തെ ഉപയോഗിച്ച് എം.വി.രാഘവന്റെ കാലത്ത് പാര്‍ട്ടിക്ക് നഷ്ടപ്പെട്ട കണ്ണൂര്‍ ജില്ലയിലെ സ്‌നേക്ക് പാര്‍ക്കും വിഷ ചികിത്സാ കേന്ദ്രവും ഉള്‍പ്പെടെയുളള സ്ഥാപനങ്ങള്‍ തിരിച്ചുപിടിക്കാന്‍ സാധിക്കുമെന്ന കണക്കു കൂട്ടലിലാണ് സിപിഎം.
    
</TEXT>
</DOC>