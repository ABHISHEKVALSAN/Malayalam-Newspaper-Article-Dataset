<DOC>
<DOCNO>114090186513.utf8</DOCNO>
<TEXT>


           എങ്കില്‍പിന്നെ പങ്കിട്ടെടുത്താല്‍ പോരെ    

Monday 1 September 2014 5:00 pm IST

        കഴിഞ്ഞ തെരഞ്ഞെടുപ്പില്‍ 16 സീറ്റിലാണ്‌ സിപിഎം ജയിച്ചത്‌. അതിനുമുമ്പത്തെ തെരഞ്ഞെടുപ്പിലത്‌ 42 ആയിരുന്നു. കോണ്‍ഗ്രസിനെ തോല്‍പ്പിക്കാന്‍ പതിനെട്ടടവും പയറ്റിയാണ്‌ 42 പിടിച്ചത്‌. സിപിഎമ്മിന്‌ ലഭിച്ച ഏറ്റവും കൂടുതല്‍ സീറ്റായിരുന്നു അത്‌. കേരളത്തില്‍ നിന്ന്‌ ഒരു സീറ്റുപോലും കോണ്‍ഗ്രസിന്‌ കിട്ടിയില്ല. യുഡിഎഫിന്‌ കിട്ടിയതാകട്ടെ ലീഗിന്റെ രണ്ടുപേര്‍ മാത്രം. ഇവിടെ തോല്‍പ്പിച്ചവര്‍ ദല്‍ഹിയില്‍ കോണ്‍ഗ്രസിനെ ജയിപ്പിച്ചു. കോണ്‍ഗ്രസ്‌ മന്ത്രിസഭയുണ്ടാക്കാന്‍ ഇടുതുപക്ഷം സഹായം. ചത്തകുതിരയായിത്തീര്‍ന്ന കോണ്‍ഗ്രസിന്‌ മൃതസഞ്ജീവനി നല്‍കിയ ഇടതുപക്ഷമാണ്‌ ദുര്‍ഭരണത്തിന്‌ അവസരമൊരുക്കിക്കൊടുത്തത്‌. നാലരവര്‍ഷംകൊണ്ട്‌ കോണ്‍ഗ്രസിനെ മടുത്തു, വെറുത്തു. ഇടതുപക്ഷം പിന്തുണയും പിന്‍വലിച്ചു.

തുടര്‍ന്ന്‌ വന്ന തെരഞ്ഞെടുപ്പില്‍ ചെയ്ത തെറ്റിന്‌ ഇടതുപക്ഷത്തിന്‌ ശിക്ഷയും ലഭിച്ചു. മൂന്നര പതിറ്റാണ്ടായി ഭരിച്ച പശ്ചിമബംഗാള്‍ കയ്യൊഴിയേണ്ടിവന്നു. പാര്‍ലമെന്റ്‌ തെരഞ്ഞെടുപ്പില്‍ 42ല്‍ നിന്നും സിപിഎം 16 ലേക്ക്‌ ചുരുങ്ങി. 'ചൂടുവെള്ളത്തില്‍ വീണ പൂച്ച പച്ചവെള്ളം കണ്ടാലും' പേടിക്കുമെന്ന്‌ പറയാറുണ്ട്‌. കണ്ടാല്‍ പഠിക്കാത്തവര്‍ കൊണ്ടാലെങ്കിലും പഠിക്കേണ്ടേ? അതുണ്ടാവുന്നില്ലെന്നാണ്‌ സിപിഎം നേതാക്കളുടെ ഏറ്റവും ഒടുവിലത്തെ പ്രസ്താവനകള്‍ വ്യക്തമാക്കുന്നത്‌.

തെരഞ്ഞെടുപ്പ്‌ തീര്‍ന്ന്‌ വോട്ടെണ്ണിക്കഴിഞ്ഞാല്‍ കോണ്‍ഗ്രസിന്‌ മൂന്നക്കം തികയ്ക്കാനുള്ള സീറ്റ്‌ ലഭിക്കില്ലെന്ന്‌ പോളിറ്റ്‌ ബ്യൂറോ അംഗം എസ്‌.രാമചന്ദ്രന്‍പിള്ള പറയുന്നു. എന്നുവച്ചാല്‍ 99 ല്‍ താഴെ. സിപിഎം ജനറല്‍ സെക്രട്ടറി പ്രകാശ്‌ കാരാട്ടിന്റെ അഭ്യര്‍ത്ഥനയാണ്‌ കൗതുകം. ബദല്‍സര്‍ക്കാര്‍ ഉണ്ടാക്കാന്‍ കോണ്‍ഗ്രസ്‌ പിന്തുണക്കണമത്രെ. 543 സീറ്റില്‍ ഇടതുപക്ഷത്തിനെല്ലാം കൂടികിട്ടാന്‍ പോകുന്നത്‌ കൂടിയാല്‍ മുപ്പത്‌ സീറ്റായിരിക്കും. കോണ്‍ഗ്രസിന്റെ പിന്തുണ നേടി ഭരിക്കാന്‍ കഴിയുന്ന മാജിക്‌ എന്തായിരിക്കും. ഭൂരിപക്ഷത്തിന്‌ 272 സീറ്റെങ്കിലും വേണമല്ലൊ. ബാക്കി ആരുകൊണ്ടുത്തരും. മറ്റൊരു പിബി അംഗമായ ബംഗാള്‍ മുഖ്യനായിരുന്ന ബുദ്ധദേവന്‍ പറയുന്നത്‌ ഇടതുപക്ഷം കോണ്‍ഗ്രസിനെ പിന്തുണയ്ക്കണമെന്ന്‌. ആരുപറയുന്നതാണ്‌ നയം? ഒന്നുകില്‍ കോണ്‍ഗ്രസ്‌ ഇങ്ങോട്ട്‌.
അല്ലെങ്കില്‍ ഇടതുപക്ഷം അങ്ങോട്ട്‌. ഈ കൊടുക്കല്‍ വാങ്ങല്‍ നയമാണ്‌ ആവര്‍ത്തിക്കാന്‍ പോകുന്നതെങ്കില്‍ കുറഞ്ഞപക്ഷം കേരളത്തിലെങ്കിലും സീറ്റുകള്‍ പങ്കിട്ടെടുത്താല്‍ പോരെ സഖാക്കളെ. നാട്ടുകാരെ മെനക്കെടുത്തേണ്ടതുണ്ടോ? ഇരുമുന്നണിയില്‍ ആരു ജയിച്ചാലും ദല്‍ഹിയില്‍ ഒരു മുന്നണിയായി അവര്‍ അവതരിക്കും. അണികളും ജനങ്ങളും വിഡ്ഡികളുടെലോകത്തിലുമാകും. ഈ കാപട്യക്കാര്‍ക്കെതിരെ വോട്ടുചെയ്യാനുള്ള ഒന്നാന്തരം അവസരം വോട്ടര്‍മാര്‍ പാഴാക്കില്ലെന്നാശിക്കാം.

കെ.കുഞ്ഞിക്കണ്ണന്‍

</TEXT>
</DOC>