<DOC>
<DOCNO>114042995552.utf8</DOCNO>
<TEXT>


           ഇറാഖില്‍ വിവിധയിടങ്ങളിലുണ്ടായ വ്യാപക ആക്രമണങ്ങളില്‍  50 മരണം    

Tuesday 29 April 2014 11:22 am IST

ബാഗ്ദാദ്: ഇറാഖില്‍ തെരഞ്ഞെടുപ്പ് പ്രചരണത്തിനിടെ വിവിധ സ്ഥലങ്ങളിലായി ഭീകരര്‍ നടത്തിയ വ്യാപക ആക്രമണങ്ങളില്‍ 50 പേര്‍ കൊല്ലപ്പെട്ടു. കഴിഞ്ഞ 24 മണിക്കൂറിനുള്ളിലുണ്ടായ ആക്രമണങ്ങളിലായി നിരവധി പേര്‍ക്ക് പരിക്കേറ്റിട്ടുണ്ട്.  തെരഞ്ഞെടുപ്പ് റാലി ലക്ഷ്യമാക്കി നടന്ന ചാവേര്‍ ബോംബ് ആക്രമണത്തില്‍ 23 പേര്‍ കൊല്ലപ്പെട്ടതായാണ് അനൗദ്യോഗിക റിപ്പോര്‍ട്ട്.

അറുപതോളം പേര്‍ക്ക് പരിക്കേറ്റു. നേരത്തെ വോട്ടെടുപ്പു തടസ്സപ്പെടുത്തുമെന്ന് സുന്നി ഭീകരര്‍ മുന്നറിയിപ്പു നല്‍കിയിരുന്നു. പോളിംഗ് സ്റ്റേഷനുകളെ ലക്ഷ്യമിട്ട് ഇറാക്കില്‍ തിങ്കളാഴ്ച നടന്ന ചാവേര്‍ ആക്രമണങ്ങളില്‍ പോലീസുകാരും സുരക്ഷാസൈനികരും ഉള്‍പ്പെടെ 27 പേര്‍ കൊല്ലപ്പെട്ടിരുന്നു.

ബുധനാഴ്ച നടക്കുന്ന പാര്‍ലമെന്ററി തെരഞ്ഞെടുപ്പില്‍ ഡ്യൂട്ടിയുള്ള സുരക്ഷാഭടന്മാര്‍ക്കു മുന്‍കൂട്ടി വോട്ടു ചെയ്യാന്‍ സൗകര്യം ഏര്‍പ്പെടുത്തിയ പോളിംഗ് ബൂത്തുകളിലാണ് ആക്രമണം നടന്നത്. സ്‌ഫോടകവസ്തു നിറച്ച ബല്‍റ്റുകള്‍ ധരിച്ച ഏഴ് ചാവേറുകള്‍ ഇന്നലെ ബാഗ്ദാദിലും വടക്കന്‍ മേഖലകളിലും പോളിംഗ് ബൂത്തുകളില്‍ ആക്രമണം നടത്തി. സൈനിക വാഹനവ്യൂഹത്തിനു നേര്‍ക്കും പത്രപ്രവര്‍ത്തകരുടെ നേര്‍ക്കും ആക്രമണങ്ങള്‍ നടന്നു.
    
</TEXT>
</DOC>