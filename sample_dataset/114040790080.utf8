<DOC>
<DOCNO>114040790080.utf8</DOCNO>
<TEXT>


           സുനന്ദയുടെ മരണത്തിനു കാരണക്കാരെ കണ്ടെത്തും-ബല്‍ബീര്‍ പുഞ്ച്‌    

Monday 7 April 2014 10:34 pm IST

        തിരുവനന്തപുരം: ബിജെപി അധികാരത്തില്‍ വന്നാല്‍ സുനന്ദപുഷ്കറിന്റെ മരണത്തിനുപിന്നില്‍ പ്രവര്‍ത്തിച്ചവരെ നിയമത്തിനുമുന്നില്‍ കൊണ്ടുവരുമെന്ന്‌ ബിജെപി ദേശീയ ഉപാധ്യക്ഷന്‍ ബല്‍ബീര്‍ പുഞ്ച്‌. തിരുവനന്തപുരം പ്രസ്ക്ലബ്ബില്‍ സംഘടിപ്പിച്ച മുഖാമുഖം പരിപാടിയില്‍ സംസാരിക്കുകയായിരുന്നു അദ്ദേഹം.

കോണ്‍ഗ്രസും മാര്‍കിസ്റ്റുപാര്‍ട്ടിയും ഒരു നാണയത്തിന്റെ ഇരുവശങ്ങളാണ്‌. ഇവര്‍ തമ്മില്‍ മത്സരിക്കുന്ന സ്ഥലങ്ങളില്‍ ഒത്തുകളിയാണ്‌ നടക്കുന്നത്‌. മതവിഭാഗങ്ങളെ കൂട്ടുപിടിച്ചാണ്‌ ഇവര്‍ തെരഞ്ഞെടുപ്പിനെ നേരിടുന്നത്‌. രാജ്യദ്രോഹകുറ്റം ചുമത്തപ്പെട്ട വ്യക്തിക്കുവേണ്ടി കേരളത്തില്‍ ഇരുമുന്നണികളും ഒരുമിച്ചു പ്രമേയം പാസാക്കി. പള്ളിവികാരിമാര്‍ വഴി സമുദായത്തെ സ്വാധീനിക്കുന്നു. ഇരുമുന്നണികളും സംസ്ഥാനത്തിന്റെ പുരോഗതിയെ നശിപ്പിക്കുകയാണ്‌ ചെയ്തത്‌. എടുത്തുപറയത്തക്ക ഒരു വ്യവസായവും കേരളത്തിലില്ല. നാണ്യവിളകളുടെ നാട്ടില്‍ അറിയപ്പെടുന്ന ഒരു ഭക്ഷ്യസംസ്കരണ വ്യവസായശാലപോലുമില്ല. ഈ അവസ്ഥക്ക്‌ മാറ്റം വരണം. കേരളത്തിലടക്കം ഇന്ത്യയില്‍ മുഴുവന്‍ താമര വിരിയുമെന്നു പറഞ്ഞ അദ്ദേഹം രാഷ്ട്രസേവനത്തിനുവേണ്ടി ജീവിതം മാറ്റിവെച്ച രാജഗോപാലിനെ വിജയിപ്പിക്കണമെന്ന്‌ അഭ്യര്‍ത്ഥിച്ചു. 

ഹിന്ദുത്വമെന്നത്‌ മതപരമല്ല. രാജ്യത്തിന്റെ വികസനമാണത്‌. രാജ്യത്തെ മതേതരപാര്‍ട്ടികളെന്നു അവകാശപ്പെടുന്നവരാണ്‌ യഥാര്‍ത്ഥ വര്‍ഗീയവാദികള്‍. ബിജെപിക്ക്‌ ഹിന്ദുത്വ അജണ്ടയാണെന്ന്‌ ആരോപിക്കുന്നത്‌ ഇവരാണ്‌. വിലക്കയറ്റവും നാണയപ്പെരുപ്പവും നിയന്ത്രിക്കുകയും സര്‍വമേഖലകളിലും ഭാരതം ലോകരാഷ്ട്രങ്ങള്‍ക്കുമുന്നിലെത്തുകയും ചെയ്യുക എന്നതാണ്‌ ബിജെപിയുടെ ഹിന്ദുത്വ അജണ്ട. രാജ്യ സുരക്ഷ, അഭിവൃദ്ധി, എല്ലാ പിന്നാക്കസമുദായങ്ങളുടെയും പുരോഗതി ഇവ ജാതിമത വിശ്വാസങ്ങള്‍ക്കതീതമായി നടപ്പാക്കിയാല്‍ അത്‌ ഹിന്ദുത്വ അജണ്ടയുടെ ഭാഗമായി മാറും, പുഞ്ച്‌ പറഞ്ഞു. 

ഗുജറാത്തിലെത്തിയ ന്യൂനപക്ഷ കമ്മീഷന്‍ ചെയര്‍മാന്‍ നരേന്ദ്രമോദിയോട്‌ നിങ്ങള്‍ മുസ്ലിങ്ങള്‍ക്കുവേണ്ടി എന്തുചെയ്യുന്നുവെന്ന്‌ ചോദിച്ചപ്പോള്‍ അദ്ദേഹത്തിന്റെ മറുപടി സുവ്യക്തമായിരുന്നു. ഞാന്‍ മുസ്ലിങ്ങള്‍ക്കുവേണ്ടി പ്രത്യേകിച്ച്‌ ഒന്നും ചെയ്യുന്നില്ല. എന്നാല്‍ മുസ്ലിം, ക്രിസ്ത്യന്‍, ഹിന്ദു വ്യത്യാസമില്ലാതെ ആറുകോടി ഗുജറാത്തികള്‍ക്ക്‌ വേണ്ടതെല്ലാം ചെയ്യുന്നു എന്നായിരുന്നു മറുപടി. ഈ സമീപനമാണ്‌ ബിജെപി ഹിന്ദുത്വത്തിലൂടെ മുന്നോട്ടുവെയ്ക്കുന്നത.്‌ അദ്ദേഹം വിശദീകരിച്ചു. 

അധികാരത്തിലേറിയാല്‍ 100 ദിവസം കൊണ്ട്‌ നാണയപ്പെരുപ്പം നിയന്ത്രിക്കുമെന്ന്‌ മന്‍മോഹന്‍സിംഗ്‌ പറഞ്ഞു. പക്ഷേ അഞ്ചുവര്‍ഷംകൊണ്ട്‌ അതിരിട്ടിയായി. യുപിഎ വാഗ്ദാനം ചെയ്തതൊന്നും നടപ്പാക്കിയില്ല. എന്നാല്‍ വാഗ്ദാനം ചെയ്യാത്ത കോമണ്‍വെല്‍ത്ത്‌ ടു ജി, കല്‍ക്കരിപ്പാടം തുടങ്ങിയ നിരവധി അഴിമതികള്‍ ഭംഗിയായി നടപ്പാക്കി.

    
</TEXT>
</DOC>