<DOC>
<DOCNO>114050496865.utf8</DOCNO>
<TEXT>


           പേരാവൂരില്‍ മാവോയിസ്റ്റുകളെത്തി : തണ്ടര്‍ ബോള്‍ട്ടും പോലീസും തിരച്ചില്‍ നടത്തി    

Sunday 4 May 2014 10:01 pm IST

        പേരാവൂര്‍ (കണ്ണൂര്‍): കണ്ണൂര്‍ പേരാവൂര്‍ നിടുംപൊയില്‍ ആദിവാസി കോളനിയില്‍ ആയുധധാരികളായ മാവോയിസ്റ്റുകളെത്തി. നിടുംപൊയില്‍ കറ്റിയാട്‌ ചെക്കേരി വനമേഖലയിലെ കോളനിയിലാണ്‌ ഇന്നലെ പുലര്‍ച്ചെ 1.30മണിയോടെ ആയുധധാരികളായ ആറംഗ മാവോയിസ്റ്റ്‌ സംഘം എത്തിയതായി കോളനി നിവാസികള്‍ വെളിപ്പെടുത്തിയത്‌. 
മൂത്രാടന്‍ കേളപ്പന്റെ വീട്ടിലെത്തിയത്‌ രണ്ടുസ്ത്രീകളുള്‍പ്പെടെ ആറംഗ സംഘമായിരന്നു. വീട്ടിലെത്തിയ ഇവരില്‍ രണ്ടു പേര്‍ ഭക്ഷണം കഴിക്കുകയും കോളനിനിവാസികള്‍ക്ക്‌ സര്‍ക്കാരിന്റെ ഭാഗത്തു നിന്നും ലഭിക്കുന്ന ആനുകൂല്യങ്ങളെക്കുറിച്ചും സഹായങ്ങളെ കുറിച്ചും ചോദിച്ചറിയുകയും ചെയ്തതായി വീട്ടുകാര്‍ പറഞ്ഞു. 
മാവോയിസ്റ്റുകള്‍ കോളനിയിലെത്തിയ വിവരം അറിഞ്ഞ്‌ പോലീസും തണ്ടര്‍ ബോള്‍ട്ടും സ്ഥലത്തെത്തി ഇന്നലെ പകല്‍ മുഴുവന്‍ കോളനിയുള്‍പ്പെടുന്ന കറ്റിയാട്‌ ചെക്കേരി വനമേഖലയില്‍ വ്യാപകമായ തിരച്ചില്‍ നടത്തിയെങ്കിലും ആരേയും കണ്ടെത്താന്‍ കഴിഞ്ഞില്ല. സംഘത്തില്‍ മാവോയിസ്റ്റ്‌ നേതാവ്‌ രൂപേഷ്‌ ഉള്‍പ്പെടെയുളളവര്‍ ഉണ്ടായിരുന്നതായി സംശയം ബലപ്പെട്ടിട്ടുണ്ട്‌. കോളനിയില്‍ എത്തിയത്‌ മാവോയിസ്റ്റുകള്‍ തന്നെയാണെന്ന നിഗമനത്തിലാണ്‌ പോലീസ്‌. 
ഇന്നലെ മാവോയിസ്റ്റുകളെത്തിയ പ്രദേശത്തിന്‌ സമീപത്തെ കണ്ണവം വന മേഖലയിലെ കുങ്കന്‍ എന്നയാളുടെ വീട്ടില്‍ നാലഞ്ച്‌ മാസം മുമ്പ്‌ ആറംഗ മാവോയിസ്റ്റ്‌ സംഘമെത്തിയിരുന്നു. ഭക്ഷണം കഴിച്ച സംഘം വീട്ടില്‍ നിന്ന്‌ അരിയും വാങ്ങിയായിരുന്നു ഇവിടം വിട്ടത്‌. കൂടാതെ കണ്ണൂര്‍ ജില്ലയിലെ മലയോരമേഖലകളിലെ കാഞ്ഞിരക്കൊല്ലി,ചെറുപുഴ തുടങ്ങി ഏഴിടത്ത്‌ കഴിഞ്ഞ ഏതാനും മാസങ്ങള്‍ക്കുളളില്‍ മാവോയിസ്റ്റ്‌ സാന്നിധ്യം കണ്ടെത്തിയിരുന്നു. 
വയനാട്ടില്‍ ഏതാനും ദിവസം മുമ്പ്‌ മാവോയിസ്റ്റ്‌ സംഘം പോലീസുകാരന്റെ ബൈക്കുകത്തിക്കുകയും ഭീഷണിപ്പെടുത്തുകയും ചെയ്ത സംഭവമുണ്ടായി. ഇതിനെ തുടര്‍ന്ന്‌ മാവോയിസ്റ്റ്‌ സംഘങ്ങള്‍ക്കായുളള തിരച്ചില്‍ വയനാടന്‍ വനമേഖലകളിലും കര്‍ണ്ണാടകാ വനാതിര്‍ത്തികളിലും ശക്തമാക്കിയിരുന്നു.കൂടാതെ സുരക്ഷ ശക്തമാക്കുകയും ചെയ്തിരുന്നു. ഇതിനെ തുടര്‍ന്നാണ്‌ കണ്ണൂര്‍ ജില്ലയുടെ വനമേഖലകളിലേക്ക്‌ മാവോയിസ്റ്റ്‌ സംഘം ഇറങ്ങിയിരിക്കുന്നതെന്നാണ്‌ സൂചന. ഇങ്ങനെ ഇറങ്ങിയവരാണ്‌ ഇന്നലെ നിടുംപൊയിലിലും എത്തിയതെന്നാണ്‌ പോലീസിന്റെയും നിഗമനം. 
മാവോയിസ്റ്റുകളെ കണ്ടെത്തുന്നതിന്‌ സംസ്ഥാന സര്‍ക്കാര്‍ നിയോഗിച്ച സംഘത്തിന്റെ തലവന്‍ കണ്ണൂര്‍ റെയ്ഞ്ച്‌ ഐജി സുരേഷ്‌ രാജ്‌ പുരോഹിതാണ്‌. ഇദ്ദേഹത്തിന്റെ നേതൃത്വത്തിലുളള അന്വേഷണ സംഘം രൂപേഷ്‌ ഉള്‍പ്പെടെയുളള മാവോയിസ്റ്റ്‌ സംഘത്തിനെതിരെ ഏതാനും ദിവസം മുമ്പ്‌ ലുക്കൗട്ട്‌ നോട്ടീസ്‌ പുറത്തിറക്കിയിരുന്നു. ബസ്സ്്റ്റാന്റുകള്‍, റെയില്‍വേ സ്റ്റേഷനുകള്‍ എന്നിവിടങ്ങളിലെല്ലാം ഇവരുടെ ചിത്രങ്ങള്‍ പ്രദര്‍ശിപ്പിച്ചിട്ടുണ്ട്‌. മാവോയിസ്റ്റ്‌ ഭീഷണി നിലനില്‍ക്കുന്നതിന്റെ പശ്ചാത്തലത്തില്‍ പ്രത്യേക പരിശീലനം നല്‍കിയ ആയുധധാരികളായ സേനയെ മലയോരത്തെ പോലീസ്‌ സ്റ്റേഷനുകളുടെ സുരക്ഷാ ചുമതലയ്ക്കായി സര്‍ക്കാര്‍ നിയമിച്ചിട്ടുണ്ട്‌. 
നിടുംപൊയിലില്‍ മാവേയിസ്റ്റ്‌ സാന്നിധ്യം കണ്ടെത്തിയതിന്റെ പശ്ചാത്തലത്തില്‍ കണ്ണൂര്‍ ജില്ലയുടെ മലയോര മേഖലയിലെ അഞ്ചു പോലീസ്‌ സ്റ്റേഷന്‍ പരിധിക്കുളളില്‍ ഇന്നലെ പോലീസ്‌ ജാഗ്രതാ നിര്‍ദ്ദേശം നല്‍കിയിട്ടുണ്ട്‌. നിടുംപൊയിലില്‍ നടന്ന തിരച്ചിലിന്‌ ഇരിട്ടി ഡിവൈഎസ്പി: പി.സുകുമാരന്‍,സ്പെഷ്യല്‍ ബ്രാഞ്ച്‌ ഡിവൈഎസ്പി: പി. മുരളീധരന്‍, പേരാവൂര്‍ സി.ഐ. ജലാല്‍, എസ്‌.ഐ. ഷാജു തുടങ്ങിയവര്‍ നേതൃത്വം നല്‍കി.
സ്വന്തം ലേഖകന്‍

</TEXT>
</DOC>