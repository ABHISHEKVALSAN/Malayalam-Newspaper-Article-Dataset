<DOC>
<DOCNO>114102234886.utf8</DOCNO>
<TEXT>


           സമൂഹനന്മയ്ക്കായുള്ള ഭൂദാന ചരിത്രവുമായി മാധവനിവാസ്    

Wednesday 22 October 2014 11:13 pm IST

        കൊച്ചി: കേരളത്തിന്റെ സാമൂഹിക ചരിത്രം തിരുത്തിക്കുറിച്ച് എളമക്കരയില്‍ തലയുയര്‍ത്തി നില്‍ക്കുന്ന ആര്‍എസ്എസ് സംസ്ഥാന കാര്യാലയവും സരസ്വതി വിദ്യാനികേതന്‍ സ്‌കൂളും പതഞ്ജലി യോഗവിദ്യാപീഠം ഗവേഷണ കേന്ദ്രവും സമൂഹനന്മക്കായുള്ള ഭൂദാന ചരിത്രവുമായി വിളങ്ങുന്നു.

ഫാക്ടിലെ ഉയര്‍ന്ന പദവിയിലിരുന്ന എളമക്കരയിലെ ജ്ഞാനേശ്വര്‍ സ്വാര്‍ എന്ന മഹാപുണ്യാത്മാവിന്റെ തുറന്ന വീക്ഷണവും സാമൂഹ്യ പ്രതിബദ്ധതയും അദ്ദേഹത്തിന്റെ ഭാര്യ രത്‌നാഭായിയിലൂടെയും കുടുംബത്തിലൂടെയും അനുസ്യൂതം തുടരുന്ന കാഴ്ചയാണ് ദീപാവലി കുടുംബസംഗമത്തില്‍ ദൃശ്യമായത്. ആര്‍എസ്എസും അനുബന്ധ പ്രസ്ഥാനങ്ങളും ചേര്‍ന്ന ഈ കുടുംബത്തെ രാഷ്ട്രധര്‍മ്മ പരിഷത്തിന്റെ ആഭിമുഖ്യത്തില്‍ ആദരിച്ചുകൊണ്ട് സാമൂഹ്യപരമായ കടപ്പാട് നിര്‍വഹിക്കുകയായിരുന്നു.

ഇന്നലെ വൈകിട്ട് മാധവനിവാസ് അങ്കണത്തില്‍ നടന്ന ദീപാവലി കുടുംബസംഗമത്തില്‍ ഭാരതീയ വിചാരകേന്ദ്രം ഡയറക്ടറും മുതിര്‍ന്ന ആര്‍എസ്എസ് പ്രചാരകനുമായ പി. പരമേശ്വരനാണ് ജ്ഞാനേശ്വര്‍ സ്വാറിന്റെ ഭാര്യ രത്‌നാഭായിയെ പൊന്നാട നല്‍കി ആദരിച്ചത്. ചടങ്ങില്‍ ആര്‍എസ്എസ് ക്ഷേത്രീയ പ്രചാരക് സ്ഥാണുമലയന്‍, എം.എ. കൃഷ്ണന്‍, എ. ഗോപാലകൃഷ്ണന്‍, എം. മുകുന്ദന്‍, അഡ്വ. എന്‍.ഡി. പ്രേമചന്ദ്രന്‍, കെ. രാജഗോപാല്‍, കെ.എസ്. ശ്രീകുമാര്‍, വി. വിശ്വനാഥ ഷേണായി, എ. പ്രസാദ്കുമാര്‍, എം.കെ. സുഭാഷ് തുടങ്ങിയവര്‍ സന്നിഹിതരായി.
    
</TEXT>
</DOC>