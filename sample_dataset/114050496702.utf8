<DOC>
<DOCNO>114050496702.utf8</DOCNO>
<TEXT>


           ബാര്‍ ലൈസന്‍സ്; വി ഡി സതീശനെ പിന്തുണച്ച് മുരളീധരന്‍ രംഗത്ത്    

Sunday 4 May 2014 1:28 pm IST

തിരുവനന്തപുരം: ബാര്‍ ലൈസന്‍സ് വിഷയത്തില്‍ കെപിസിസി പ്രസിഡന്റ് വിഎം സുധീരനെതിരെ തിരിഞ്ഞ വി ഡി സതീശന് കെ മുരളീധരന്റെ പിന്തുണ. സതീശന്റേത് പ്രായോഗിക നിലപാടാണെന്ന് വ്യക്തമാക്കിയ അദ്ദേഹം ആ നിലപാടിന് പൂര്‍ണ്ണ പിന്തുണയുണ്ടെന്നും വ്യക്തമാക്കി.

ബാര്‍ ലൈസന്‍സ് സംബന്ധിച്ച പ്രശ്‌ന പരിഹാരത്തിന് സുധീരന്‍ നേരിട്ട് ഇടപെടണമെന്നും മുരളീധരന്‍ ആവശ്യപ്പെട്ടു. ഇത് സംബന്ധിച്ച് അഭിപ്രായം പറയുന്നവരെ മദ്യലോബിയെന്ന് മുദ്ര കുത്തരുതെന്നും മുരളീധരന്‍ അഭിപ്രായപ്പെട്ടു. കഴിഞ്ഞ ദിവസമാണ് ബാര്‍ ലൈസന്‍സ് വിഷയത്തില്‍ വി എം സുധീരനെതിരെ കെപിസിസി വൈസ് പ്രസിഡന്റ് വി ഡി സതീശന്‍ രംഗത്തെത്തിയത്.

നിലവാരമുളള ബാറുകള്‍ക്ക് അനുമതി നല്‍കണമെന്ന് സുധീരന്റെ നിലപാടിനെ ചോദ്യം ചെയ്തുകൊണ്ട് സതീശന്‍ എതിരഭിപ്രായം പറഞ്ഞിരുന്നു. ബാര്‍ ലൈസന്‍സ് വിഷയത്തില്‍ തീരുമാനമെടുക്കാന്‍ സമയമായെന്നും സതീശന്‍ അഭിപ്രായപ്പെട്ടു.

ഒരാള്‍ മദ്യ വിരൂദ്ധനും മറ്റൊല്ലാവരും മദ്യ ലോബിയുടെ ആളെന്ന നിലപാടും ശരിയല്ലെന്നും സതീശന്‍ പറഞ്ഞിരുന്നു. ഇതിന്റെ തുടര്‍ച്ചയായിട്ടാണ് മുരളീധരനും വിഷയത്തില്‍ പ്രതികരിച്ചിരിക്കുന്നത്.
    
</TEXT>
</DOC>