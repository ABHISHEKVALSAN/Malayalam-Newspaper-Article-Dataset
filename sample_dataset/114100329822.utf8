<DOC>
<DOCNO>114100329822.utf8</DOCNO>
<TEXT>


           പതിനായിരങ്ങള്‍ക്ക് ദര്‍ശനപുണ്യം; മൂകാംബികയില്‍ നവരാത്രി മഹോത്സവം സമാപിച്ചു    

Friday 3 October 2014 11:30 pm IST

        കൊല്ലൂര്‍: കൊല്ലൂര്‍ ശ്രീ മൂകാംബിക ക്ഷേത്രത്തിലെ നവരാത്രി -വിജയദശമി മഹോത്സവം സമാപിച്ചു. വിജയദശമി ദിവസമായ ഇന്നലെ വാഗ്‌ദേവതാ സന്നിധിയില്‍ ഹരിശ്രീ കുറിക്കാനെത്തിയത് ആയിരക്കണക്കിന് കുരുന്നുകള്‍. പുലര്‍ച്ചെ നാലിന് തുടങ്ങിയ വിദ്യാരംഭ ചടങ്ങ് ഉച്ചക്ക് രണ്ട് വരെ തുടര്‍ന്നു. ചടങ്ങുകള്‍ക്ക് മുഖ്യതന്ത്രി രാമചന്ദ്ര അഡിഗ, തന്ത്രിമാരായ നരസിംഹ അഡിഗ, ശ്രീധര അഡിഗ, ഗോവിന്ദ അഡിഗ തുടങ്ങിയവര്‍ നേതൃത്വം നല്‍കി.

മഹാനവമി- വിജയദശമി ദിനത്തില്‍ പതിനായിരക്കണക്കിന് ഭക്തജനങ്ങളാണ് കൊല്ലൂരില്‍ ദര്‍ശന സായൂജ്യം നേടാനെത്തിയത്. ഇന്നലെ രാവിലെ നാല് മണിക്കൂറോളം കാത്തുനിന്നാണ് ഭക്തര്‍ക്ക് ദേവിയെ ദര്‍ശിക്കാനായത്. മുന്‍കാലങ്ങളെ അപേക്ഷിച്ച് മലയാളികളുടെ സാനിധ്യം ഇത്തവണയും ഏറിയിരുന്നു. നവരാത്രി ആഘോഷത്തില്‍ പ്രധാനചടങ്ങായ രഥോത്സവം വ്യാഴാഴ്ച രാത്രി നടന്നു. രാവിലെ മഹാചണ്ഡികായാഗം, വൈകിട്ട് സന്ധ്യാദീപാരാധന, ശാരദാപൂജ, ദേവിയുടെ രഥാരോഹണം എന്നിവക്ക് ശേഷമാണ് രഥംവലി നടന്നത്.
    
</TEXT>
</DOC>