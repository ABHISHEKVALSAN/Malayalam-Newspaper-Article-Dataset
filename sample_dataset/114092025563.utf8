<DOC>
<DOCNO>114092025563.utf8</DOCNO>
<TEXT>


           ആര്‍സിസിക്ക് ദേശീയപദവിക്കായി ശ്രമിക്കും: ഡോ. ഹര്‍ഷ്‌വര്‍ദ്ധന്‍    

Saturday 20 September 2014 10:36 am IST

        തിരുവനന്തപുരം: കേരളത്തില്‍ എയിംസ് സ്ഥാപിക്കുന്നതിന് മുന്നോടിയായി കേന്ദ്രസംഘം ഉടന്‍ സ്ഥലപരിശോധന നടത്തുമെന്ന് കേന്ദ്ര ആരോഗ്യമന്ത്രി ഡോ. ഹര്‍ഷ്‌വര്‍ദ്ധന്‍. തിരുവനന്തപുരം ആര്‍സിസിക്ക് ദേശീയപദവി ലഭ്യമാക്കാന്‍ താന്‍ പരിശ്രമിക്കുമെന്നും ഹര്‍ഷ്‌വര്‍ധന്‍ പറഞ്ഞു. ആര്‍സിസിയെ സംസ്ഥാന കാന്‍സര്‍ ഇന്‍സ്റ്റിട്യൂട്ടായി പ്രഖ്യാപിക്കുന്ന ചടങ്ങ് ഉദ്ഘാടനം ചെയ്യുകയായിരുന്നു അദ്ദേഹം.

കേരളത്തില്‍ എയിംസ് സ്ഥാപിക്കാന്‍ നാലുസ്ഥലങ്ങള്‍ ചൂണ്ടിക്കാട്ടിയിട്ടുണ്ട്. അതത് സ്ഥലങ്ങളില്‍ എംപിമാര്‍ തങ്ങളുടെ പ്രദേശത്ത് എയിംസ് വേണമെന്ന് ആവശ്യപ്പെട്ടിട്ടുണ്ട്. 200 ഏക്കര്‍ സ്ഥലം വേണം. വൈദ്യുതിയും വെള്ളവും ലഭ്യമാവണം. ഏവര്‍ക്കും എളുപ്പം എത്തിച്ചേരാവുന്ന സ്ഥലത്താവണം എയിംസ്. മന്ത്രി പറഞ്ഞു.

ആര്‍സിസിക്ക് ദേശീയ ഇന്‍സ്റ്റിറ്റിയൂട്ട് പദവി എന്ന കേരളത്തിന്റെ സ്വപ്‌നത്തെക്കുറിച്ച് ധാരണയുണ്ട്. ദേശീയ ആയുഷ് മിഷന്‍ രൂപീകരിക്കാന്‍ സര്‍ക്കാര്‍ തീരുമാനമെടുത്തതായും മിഷന്‍ രൂപീകൃതമാവുന്നതോടെ ദക്ഷിണേന്ത്യയിലെ ആയുര്‍വേദരംഗത്ത് പുത്തന്‍ ഉണര്‍വുണ്ടാകുമെന്നും മന്ത്രി പറഞ്ഞു. വിവിധ പദ്ധതികള്‍ക്കും ഗവേഷണങ്ങള്‍ക്കും കേന്ദ്രസഹായം ലഭ്യമാക്കും. എല്ലാ ജനങ്ങള്‍ക്കും ചികിത്സാ സഹായം ലഭ്യമാക്കുന്നതിനായുള്ള ദേശീയ ആരോഗ്യ ഇന്‍ഷുറന്‍സ് പദ്ധതി യാഥാര്‍ത്ഥ്യമാകുന്നതിലൂടെ സാധാരണക്കാര്‍ക്ക് കുറഞ്ഞ പ്രീമിയം നിരക്കില്‍ 50 ഓളം ജനറിക് മരുന്നുകളും 30-40 ഓളം ആയുഷ് മരുന്നുകളും ലഭ്യമാകും. മദ്യഉപയോഗത്തിനെതിരെയും പുകയില ഉല്‍പ്പന്നങ്ങളുടെ ഉപയോഗത്തിനെതിരെയും പുകയില ഉല്പന്നങ്ങളുടെ ഉപയോഗത്തിനെതിരെയും സ്വീകരിച്ച നിലപാട് അഭിനന്ദനാര്‍ഹമാണെന്നും മന്ത്രി പറഞ്ഞു.

തിരുവനന്തപുരത്തെ റീജിയണല്‍ കാന്‍സര്‍ റിസര്‍ച്ച് ഇന്‍സ്റ്റിട്യൂട്ടിന് ദേശീയ കാന്‍സര്‍ ഇന്‍സ്റ്റിട്യൂട്ട് പദവി നല്‍കണമെന്ന് മുഖ്യമന്ത്രി ഉമ്മന്‍ചാണ്ടി അധ്യക്ഷ പ്രസംഗത്തില്‍ ആവശ്യപ്പെട്ടു. കേരളത്തിനുള്ള മെഡിക്കല്‍ സീറ്റുകള്‍ വെട്ടിക്കുറയ്ക്കരുതെന്നാവശ്യപ്പെട്ടപ്പോള്‍ ഒരൊറ്റ മെഡിക്കല്‍ സീറ്റുകളും വെട്ടിക്കുറയ്ക്കില്ലെന്ന് ഉറപ്പുനല്‍കുകയും അത് നടപ്പാക്കുകയും ചെയ്ത വ്യക്തിത്വമാണ് കേന്ദ്ര ആരോഗ്യമന്ത്രിയുടേതെന്നും ഉമ്മന്‍ചാണ്ടി പറഞ്ഞു. ആര്‍സിസിക്ക് എന്‍എബിഎച്ച് അക്രഡിറ്റേഷന്‍ ലഭിച്ച സര്‍ട്ടിഫിക്കറ്റ് ഡോ. ഹര്‍ഷവര്‍ദ്ധന്‍ മുഖ്യമന്ത്രിക്ക് കൈമാറി.

ശക്തികൂടിയ എക്‌സ്‌റേ, ഇലക്‌ട്രോണ്‍ ബീം എന്നിവ ഉപയോഗിച്ച് കാന്‍സര്‍ ചികിത്സ നടത്താന്‍ സൗകര്യമുള്ള ഡ്യൂവല്‍ എനര്‍ജി ലീനിയര്‍ അക്‌സിലറേറ്ററിന്റെ ഉദ്ഘാടനം മുഖ്യമന്ത്രി ഉമ്മന്‍ചാണ്ടി നിര്‍വഹിച്ചു. ശ്വാസകോശമുള്‍പ്പെടെ ചലിച്ചുകൊണ്ടിരിക്കുന്ന ശരീരഭാഗങ്ങളിലെ അര്‍ബുദം ആരോഗ്യമുള്ള കോശങ്ങള്‍ക്ക് ക്ഷതമുണ്ടാകാതെ ഫലപ്രദമായി ചികിത്സിക്കാനുള്ള 4ഡിസിറ്റി സിമുലേറ്റര്‍ യൂണിറ്റ് ആരോഗ്യമന്ത്രി വി.എസ്.ശിവകുമാര്‍ ഉദ്ഘാടനം ചെയ്തു.

ചടങ്ങില്‍ എം.എവാഹീദ് എംഎല്‍എ, മേയര്‍ അഡ്വ. ചന്ദ്രിക, കൗണ്‍സിലര്‍ ശ്രീകുമാര്‍, ആരോഗ്യവകുപ്പ് സെക്രട്ടറി ഡോ. ഇളങ്കോവന്‍ ആരോഗ്യവകുപ്പ് ഡയറക്ടര്‍ പി. കെ. ജമീല്‍, എന്‍ആര്‍എച്ച്എം ഡയറക്ടര്‍ മിന്‍ഹാജ് അലം, ആരോഗ്യവിദ്യാഭ്യാസ വകുപ്പ് ഡയറക്ടര്‍ ഡോ. ഗീത, മെഡിക്കല്‍ കോളേജ് പ്രിന്‍സിപ്പാള്‍ ഡോ. രാമദാസ് പിഷാരടി, ശ്രീചിത്രാ ഡയറക്ടര്‍ ഡോ. ജഗന്‍മോഹന്‍ എ. തരകന്‍, ആര്‍സിസി ഡയറക്ടര്‍ ഡോ. പോള്‍ സെബാസ്റ്റ്യന്‍ എന്നിവര്‍ പങ്കെടുത്തു.
    
</TEXT>
</DOC>