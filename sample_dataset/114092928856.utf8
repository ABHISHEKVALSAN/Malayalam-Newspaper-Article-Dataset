<DOC>
<DOCNO>114092928856.utf8</DOCNO>
<TEXT>


           ഇരട്ട വേതനം: കാലിക്കറ്റ് വിസി കാല്‍കോടി തിരിച്ചടക്കണം    

Monday 29 September 2014 8:28 pm IST

        കോഴിക്കോട്: കാലിക്കറ്റ് സര്‍വകലാശാല വൈസ് ചാന്‍സലര്‍ ഡോ. എം. അബ്ദുള്‍ സലാം ശമ്പള ഇനത്തില്‍ കൈപ്പറ്റിയ അധിക തുക തിരിച്ചടക്കാന്‍ ഉത്തരവ്. ചട്ടം 100 കെഎസ്ആര്‍ പാര്‍ട്ട് മൂന്ന് പ്രകാരമുള്ളതാണ് വൈസ് ചാന്‍സലറുടെ നിയമനമെന്നും ഇത് പുനര്‍ നിയമനമാണെന്നും ഗവര്‍ണര്‍ ഉത്തരവിറക്കി. 2011 ആഗസ്റ്റ് 12 ന് നിയമിതനായ വി.സി. ഈ ചട്ടമനുസരിച്ചുള്ള നിബന്ധനകളും ചട്ടങ്ങളും പാലിക്കേണ്ടതാണെന്നുമാണ് ഗവര്‍ണറുടെ സെക്രട്ടറിക്കുവേണ്ടി ഡപ്യൂട്ടി സെക്രട്ടറി ഡി. സോമരാജ് വൈസ് ചാന്‍സലറെ രേഖാമൂലം അറിയിച്ചിരിക്കുന്നത്.

കെഎസ്ആറിലെ ഈ ചട്ടപ്രകാരം പുനര്‍ നിയമനമാണെങ്കില്‍ പുതുതായി നിയമിക്കപ്പെട്ട സ്ഥാപനത്തിലെ ശമ്പളത്തില്‍ നിന്നും മുന്‍ സ്ഥാപനത്തിന്റെ അടിസ്ഥാന ശമ്പളം കുറക്കണമെന്നാണ് നിബന്ധന. ഡോ. എം. അബ്ദുള്‍ സലാമിന്റെ നിയമനം ഈ ചട്ടപ്രകാരമാണെന്ന് ഗവര്‍ണര്‍ ഉത്തരവിറക്കിയതിലൂടെ വൈസ് ചാന്‍സലര്‍ ഇതു വരെ വാങ്ങിച്ച ഇരട്ട വേതനത്തില്‍ നിന്നും കാല്‍ കോടിയോളം രൂപ തിരിച്ചടക്കേണ്ടിവരുമെന്നാണ് കണക്കാക്കപ്പെടുന്നത്. കാര്‍ഷിക സര്‍വകലാശാലയിലെ ജോലിയില്‍ നിന്ന് സ്വയം പിരിഞ്ഞു പോകല്‍ പദ്ധതി പ്രകാരം വിരമിച്ച ഇദ്ദേഹം പിന്നീട് കാലിക്കറ്റ് സര്‍വകലാശാലയില്‍ വൈസ് ചാന്‍സലറാവുകയായിരുന്നു. കാര്‍ഷിക സര്‍വകലാശാലയില്‍ നിന്നും അടിസ്ഥാന ശമ്പളവും പെന്‍ഷന്‍ ക്ഷാമബത്തയും കാലിക്കറ്റ് സര്‍വകലാശാലയില്‍ നിന്നും അടിസ്ഥാന ശമ്പളവും ഡിഎയും സ്‌പെഷ്യല്‍ അലവന്‍സുമാണ് വൈസ് ചാന്‍സലര്‍ കൈപ്പറ്റിക്കൊണ്ടിരിക്കുന്നത്. ഗവര്‍ണറുടെ പുതിയ ഉത്തരവ് പ്രകാരം കഴിഞ്ഞ 37 മാസക്കാലത്തെ ഇരട്ട വേതനത്തില്‍ നിന്നാണ് കൈപ്പറ്റിയ അധിക തുക വി സി തിരിച്ചടക്കേണ്ടിവരിക.
വിസി ഇരട്ട വേതനം കൈപ്പറ്റുന്നുവെന്ന് ചൂണ്ടിക്കാണിച്ച അവസരങ്ങളിലെല്ലാം ഇത് നിയമപ്രകാരമാണെന്നായിരുന്നു വി.സി വാദിച്ചത്. എന്നാല്‍ ചാന്‍സലര്‍ കൂടിയായ ഗവര്‍ണറുടെ തീരുമാനം ഇന്നലെ പുറത്തായതോടെ വി.സി. സര്‍വകലാശാലയെ തെറ്റിദ്ധരിപ്പിക്കുകയായിരുന്നുവെന്നാണ് തെളിയുന്നത്.
    
</TEXT>
</DOC>