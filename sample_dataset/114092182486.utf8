<DOC>
<DOCNO>114092182486.utf8</DOCNO>
<TEXT>


           ഇടതുമുന്നണിയില്‍ സീറ്റ് ചര്‍ച്ചകള്‍ നീളുന്നു; വിട്ടുവീഴ്ചയ്ക്കില്ലെന്ന് എന്‍.സി.പി    

Sunday 21 September 2014 10:12 am IST

തിരുവനന്തപുരം: ഇടതുമുന്നണിയില്‍ സീറ്റ് വിഭജന ചര്‍ച്ചകള്‍ നീളുന്നു. ഒരു സീറ്റ് വേണമെന്ന കാര്യത്തില്‍ വിട്ടുവീഴ്ചയില്ലെന്ന് ഇടതുമുന്നണിയിലെ ഘടകകക്ഷിയായ എന്‍.സി.പി വ്യക്തമാക്കി. ആദ്യം ഇടതുമുന്നണി യോഗത്തില്‍ നിന്നും വിട്ടു നിന്ന നേതാക്കള്‍ പിന്നീട് യോഗത്തിനെത്തി. സീറ്റ് ലഭിച്ചില്ലെങ്കില്‍ തുടര്‍ നടപടി സ്വീകരിക്കാന്‍ വൈകിട്ട് സംസ്ഥാന നേതാക്കളുടെ യോഗം ചേരും. 

സിപി‌എം വിട്ടുകൊടുത്ത കോട്ടയം സീറ്റില്‍ സ്ഥാനാര്‍ത്ഥി ആരാകണമെന്ന കാര്യത്തില്‍ ജനതാദള്‍ നാളെ തീരുമാനമെടുക്കും. പാര്‍ട്ടി സീനിയര്‍ വൈസ് പ്രസിഡന്റ് അഡ്വ. ജോര്‍ജ് തോമസിനെ സ്ഥാനാര്‍ഥിയാക്കാനാണ് ജനതാദള്‍ നീക്കം. കോട്ടയത്ത് സിപിഎം തീരുമാനിച്ചിരുന്ന പി.കെ ഹരികുമാറിനോട് പ്രചരണം നിര്‍ത്തിവയ്ക്കാന്‍ പാര്‍ട്ടി നേതൃത്വം ഇന്നലെ നിര്‍ദേശം നല്‍കിയിരുന്നു. അതേസമയം ഇടുക്കിയുടെ കാര്യത്തില്‍ ഇപ്പോഴും അനിശ്ചിതത്വം തുടരുകയാണ്. 

15 സീറ്റുകളില്‍ സിപിഎമ്മും നാലിടത്ത് സിപിഐയും മത്സരിക്കും. സിപിഐ തങ്ങളുടെ സ്ഥാനാര്‍ഥികളെ ഇന്നലെത്തന്നെ പ്രഖ്യാപിച്ചു. സ്ഥാനാര്‍ഥിയെ തീരുമാനിച്ചാലും സീറ്റ് വിഭജനം പൂര്‍ത്തിയാകുംവരെ പ്രഖ്യാപനം നീട്ടിവയ്ക്കണമെന്ന് കഴിഞ്ഞ യോഗത്തില്‍ സിപിഐയോട് നിര്‍ദേശിച്ചിരുന്നതാണ്. എന്നാല്‍ ഇത് ചെവിക്കൊള്ളാതെയാണ് സിപിഐയുടെ സ്ഥാനാര്‍ഥി പ്രഖ്യാപനം. 

തെരഞ്ഞെടുപ്പ് കണ്‍വെന്‍ഷനുകള്‍ വിജ്ഞാപനം നിലവില്‍ വരുന്ന 15ന് ആരംഭിക്കാന്‍ കഴിഞ്ഞ യോഗത്തില്‍ത്തന്നെ ധാരണയായിരുന്നു. പാലക്കാട്, ആലത്തൂര്‍, കൊല്ലം, ആലപ്പുഴ മണ്ഡലങ്ങളിലെ തെരഞ്ഞെടുപ്പ് കണ്‍വെന്‍ഷനുകള്‍ പ്രതിപക്ഷനേതാവ് വി.എസ് അച്യുതാനന്ദന്‍ ഉദ്ഘാടനം ചെയ്യും. തിരുവനന്തപുരത്ത് സിപിഐഎം സംസ്ഥാന സെക്രട്ടറി പിണറായി വിജയനാകും കണ്‍വെന്‍ഷന്‍ ഉദ്ഘാടകന്‍. 
    
</TEXT>
</DOC>