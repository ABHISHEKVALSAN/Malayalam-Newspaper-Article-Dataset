<DOC>
<DOCNO>114052101647.utf8</DOCNO>
<TEXT>


           ലോക നേതാക്കള്‍ക്ക്‌ ക്ഷണം    

Wednesday 21 May 2014 10:00 pm IST

ന്യൂദല്‍ഹി: നരേന്ദ്രമോദി പ്രധാനമന്ത്രിയായി സത്യപ്രതിജ്ഞ ചെയ്ത്‌ അധികാരമേറ്റെടുക്കുന്ന ചടങ്ങിലേക്ക്‌ സാര്‍ക്ക്‌ രാഷ്ട്രത്തലവന്‍മാര്‍ക്ക്‌ ക്ഷണം. പാക്കിസ്ഥാന്‍ പ്രധാനമന്ത്രി നവാസ്‌ ഷെരീഫ്‌ അടക്കമുള്ള നേതാക്കളെയാണ്‌ സത്യപ്രതിജ്ഞാചടങ്ങിന്‌ ക്ഷണിച്ചിരിക്കുന്നത്‌. 26ന്‌ രാഷ്ട്രപതി ഭവന്‍ അങ്കണത്തില്‍ നടക്കുന്ന ചടങ്ങില്‍ ഒരു 'അപ്രതീക്ഷിത അതിഥി'യുണ്ടാകുമെന്ന സൂചനകളും ബിജെപി നേതൃത്വം നല്‍കുന്നുണ്ട്‌. 
സാര്‍ക്ക്‌ അംഗങ്ങളായ അഫ്ഗാനിസ്ഥാന്‍, ബംഗ്ലാദേശ്‌, ഭൂട്ടാന്‍, മാലിദ്വീപ്‌, നേപ്പാള്‍, പാക്കിസ്ഥാന്‍, ശ്രീലങ്ക എന്നീ രാജ്യങ്ങളിലെ ഭരണസാരഥികളെയാണ്‌ ഇന്ത്യയിലേക്ക്‌ ക്ഷണിച്ചിരിക്കുന്നത്‌. സൗത്ത്‌ ഏഷ്യന്‍ അസോസിയേഷന്‍ ഫോര്‍ റീജണല്‍ കോപ്പറേഷന്‍(സാര്‍ക്ക്‌) തലവന്‍മാരെ മോദിയുടെ സത്യപ്രതിജ്ഞാ ചടങ്ങിലേക്ക്‌ ക്ഷണിച്ചതായി ബിജെപി വക്താവ്‌ നിര്‍മല സീതാരാമന്‍ അറിയിച്ചു. അഫ്ഗാനിസ്ഥാന്‍ പ്രസിഡന്റ്‌ ഹമീദ്‌ കര്‍സായിയും ശ്രീലങ്കന്‍ പ്രസിഡന്റ്‌ മഹീന്ദ രജപക്സെയും ചടങ്ങില്‍ പങ്കെടുക്കുമെന്ന്‌ അറിയിച്ചു. പ്രത്യേക ക്ഷണിതാക്കളായ 3000 പേര്‍ക്ക്‌ മുന്നിലാണ്‌ മോദിയുടെ സത്യപ്രതിജ്ഞ.
പാക്കിസ്ഥാന്‍ ഉള്‍പ്പെടെയുള്ള സാര്‍ക്ക്‌ രാഷ്ട്രത്തലവന്‍മാരെ ചടങ്ങിനു ക്ഷണിച്ച മോദിയുടെ നടപടിയെ സ്വാഗതം ചെയ്ത്‌ നാഷണല്‍ കോണ്‍ഫറന്‍സ്‌ നേതാവും ജമ്മു കാശ്മീര്‍ മുഖ്യമന്ത്രിയുമായ ഒമര്‍ അബ്ദുള്ള രംഗത്തെത്തി. ഏറ്റവും മികച്ച നയതന്ത്രനീക്കമാണ്‌ നരേന്ദ്രമോദി നടത്തിയതെന്ന്‌ ഒമര്‍ ട്വിറ്ററില്‍ കുറിച്ചു.
എന്നാല്‍ പാക്‌ പ്രധാനമന്ത്രി ചടങ്ങില്‍ പങ്കെടുക്കുമോയെന്ന കാര്യത്തില്‍ സംശയമുണ്ട്‌. ഇത്ര തിടുക്കത്തിലുള്ള ക്ഷണം പ്രതീക്ഷിക്കാതിരുന്ന പാക്കിസ്ഥാന്‍ ഇക്കാര്യം പഠിക്കുന്നതിന്‌ കൂടുതല്‍ സമയം വേണമെന്ന്‌ അഭ്യര്‍ത്ഥിച്ചേക്കും. പ്രധാനമന്ത്രിയുടെ പ്രതിനിധിയായി ഏറ്റവും ഉയര്‍ന്ന മന്ത്രിസഭാംഗം തന്നെ ഇന്ത്യയിലേക്ക്‌ പോകണമെന്നാണ്‌ നിലവിലെ നിലപാടെങ്കിലും ചിലപ്പോള്‍ പാക്‌ പ്രധാനമന്ത്രി തന്നെ എത്തിയേക്കാമെന്നും സൂചനയുണ്ട്‌. 
സൗഹൃദത്തിനുള്ള വലിയ ക്ഷണമായാണ്‌ പാക്കിസ്ഥാന്‍ മോദിയുടെ നീക്കത്തെ കാണേണ്ടതെന്നാണ്‌ നയതന്ത്രവിദഗ്ധരുടെ അഭിപ്രായം. മോദിയുടെ വലിയ വിജയത്തില്‍ ആശംസകളര്‍പ്പിച്ച്‌ നവാസ്‌ ഷെരീഫ്‌ ഫോണില്‍ വിളിക്കുകയും അഭിനന്ദിക്കുകയും പാക്കിസ്ഥാനിലേക്ക്‌ ഔദ്യോഗികമായി ക്ഷണിക്കുകയും ചെയ്തിരുന്നു. അതിനു മോദി തിരികെ നന്ദി പ്രകടിപ്പിക്കുകയും ചെയ്തു. ഇന്ത്യയില്‍ പ്രവര്‍ത്തിക്കുന്ന മറ്റു വിദേശ രാജ്യങ്ങളുടെ എംബസികളിലെ അംബാസഡര്‍മാരേയും ചില പ്രത്യേക രാഷ്ട്രത്തലവന്‍മാരേയും ചടങ്ങിലേക്ക്‌ ക്ഷണിക്കുന്നുണ്ട്‌. 
അടല്‍ ബിഹാരി വാജ്പേയിയും ചന്ദ്രശേഖറും പ്രധാനമന്ത്രിമാരായി സത്യപ്രതിജ്ഞ ചെയ്തപോലെ ക്ഷണിക്കപ്പെട്ട വലിയ സദസ്സിനു മുന്നില്‍ സത്യപ്രതിജ്ഞ ചെയ്ത്‌ അധികാരമേല്‍ക്കണമെന്നാണ്‌ നരേന്ദ്രമോദി താല്‍പ്പര്യപ്പെട്ടത്‌. ഇതനുസരിച്ച്‌ വിദേശകാര്യമന്ത്രാലയം ചടങ്ങിനു ക്ഷണിക്കാനുള്ള വിദേശ പ്രതിനിധികളുടെ പട്ടിക തയ്യാറാക്കി നടപടിക്രമങ്ങള്‍ അതിവേഗത്തില്‍ പൂര്‍ത്തിയാക്കുകയാണ്‌. 
ക്ഷണിക്കപ്പെട്ട വിദേശ പ്രതിനിധികള്‍ക്കും പാര്‍ലമെന്റ്‌ അംഗങ്ങള്‍ക്കും മറ്റു രാഷ്ട്രീയപാര്‍ട്ടി നേതാക്കള്‍ക്കും പുറമേ ഒരു സംസ്ഥാനത്തു നിന്നും ബിജെപിയുടെ അഞ്ച്‌ ഭാരവാഹികള്‍ക്കും ചടങ്ങില്‍ പങ്കെടുക്കാം. ചടങ്ങില്‍ പങ്കെടുക്കേണ്ടവരുടെ പട്ടിക ദല്‍ഹിയിലെ ബിജെപി ആസ്ഥാനത്ത്‌ തയ്യാറാക്കിക്കൊണ്ടിരിക്കുകയാണ്‌. ഇത്രയധികം വിവിഐപികളെത്തുന്ന സത്യപ്രതിജ്ഞാ ചടങ്ങിനായി വന്‍സുരക്ഷാ ക്രമീകരണങ്ങളാണ്‌ ദല്‍ഹി പോലീസ്‌ ഒരുക്കുന്നത്‌. 
സ്വന്തം ലേഖകന്‍

</TEXT>
</DOC>