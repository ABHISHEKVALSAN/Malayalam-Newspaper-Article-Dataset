<DOC>
<DOCNO>114010465684.utf8</DOCNO>
<TEXT>


           കാര്‍ത്തികേയന്‍ കെപിസിസി പ്രസിഡന്റായേക്കും    

Saturday 4 January 2014 9:54 pm IST

        ന്യൂദല്‍ഹി: പുതിയ കെപിസിസി പ്രസിഡന്റായി ജി.കാര്‍ത്തികേയനെ കോണ്‍ഗ്രസ്‌ ഹൈക്കമാന്റ്‌ ഉടന്‍ പ്രഖ്യാപിച്ചേക്കും. രമേശ്‌ ചെന്നിത്തല ആഭ്യന്തരമന്ത്രിയായി ചുമതലയേറ്റതിനെ തുടര്‍ന്നാണ്‌ സ്പീക്കറായി പ്രവര്‍ത്തിക്കുന്ന ജി.കാര്‍ത്തികേയനെ പാര്‍ട്ടി അദ്ധ്യക്ഷ സ്ഥാനത്തേക്ക്‌ കൊണ്ടുവരാനാലോചിക്കുന്നു. എ.കെ.ആന്റണിയുടെ പിന്തുണയാണ്‌ ജി.കാര്‍ത്തികേയന്‌ അനുകൂലമാകുന്നത്‌.
ഹൈക്കമാന്റ്‌ തീരുമാനം കേരളത്തിന്റെ ചുമതലയുള്ള എഐസിസി ജനറല്‍ സെക്രട്ടറി മുകുള്‍ വാസ്നിക്‌ ഇന്നലെ പ്രഖ്യാപിക്കാന്‍ ധാരണയായിരുന്നെങ്കിലും മറ്റു ചില പേരുകള്‍ കൂടി ഉയര്‍ന്നുവന്നതോടെ വിഷയത്തില്‍ കൂടുതല്‍ ചര്‍ച്ചകള്‍ ആവശ്യമായി വന്നിട്ടുണ്ട്‌. മുല്ലപ്പള്ളി രാമചന്ദ്രനെയും വി.എം സുധീരനേയും പിന്തുണച്ചുകൊണ്ടുള്ള ഫാക്സ്‌ സന്ദേശങ്ങളാണ്‌ എഐസിസി ആസ്ഥാനത്തെത്തിയിട്ടുള്ളത്‌. ടി.എന്‍ പ്രതാപന്‍ ഉള്‍പ്പെടെയുള്ള നേതാക്കള്‍ വി.എം സുധീരനെ പിന്തുണച്ച്‌ പരസ്യമായി രംഗത്തെത്തി. 
നിലവില്‍ ജി.കാര്‍ത്തികേയനെ പ്രസിഡന്റ്‌ സ്ഥാനത്തേക്ക്‌ കൊണ്ടുവരുന്നതില്‍ എ,ഐ ഗ്രൂപ്പുകള്‍ക്കിടയില്‍ സമവായമുണ്ട്‌. കാര്‍ത്തികേയനു പകരമായി ഉയര്‍ന്നുവന്ന വി.എം സുധീരനോടുള്ള ഇരു വിഭാഗത്തിന്റെയും അസ്വീകാര്യതയും കാര്‍ത്തികേയനെത്തന്നെ തീരുമാനിക്കാന്‍ കാരണമായി. ജി.കാര്‍ത്തികേയന്‍ കോണ്‍ഗ്രസ്‌ പ്രസിഡന്റാകുന്നതോടെ ഒഴിവു വരുന്ന സ്പീക്കര്‍ പദവിയിലേക്ക്‌ എന്‍.ശക്തന്റേയും വി.ഡി സതീശന്റേയും പേരുകള്‍ ഉയര്‍ന്നുവന്നിട്ടുണ്ട്‌. 
    
</TEXT>
</DOC>