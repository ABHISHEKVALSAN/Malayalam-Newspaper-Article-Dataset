<DOC>
<DOCNO>114060505597.utf8</DOCNO>
<TEXT>


           ഇന്ത്യന്‍ പുരോഹിതനെ ബന്ദിയാക്കിയ ഇടം കണ്ടെത്തിയെന്ന്‌ റിപ്പോര്‍ട്ട്‌    

Thursday 5 June 2014 10:06 pm IST

        കാബൂള്‍: അഫ്ഗാനിസ്ഥാനില്‍ താലിബാന്‍ ഭീകരര്‍ തട്ടിക്കൊണ്ടുപോയ തമിഴ്‌നാട്‌ സ്വദേശിയായ ജസ്യൂട്ട്‌ പുരോഹിതന്‍ അലെക്സിസ്‌ പ്രേം കുമാറിനെ ഒളിപ്പിച്ചുവച്ചിരിക്കുന്ന ഇടം കണ്ടെത്തിയതായി റിപ്പോര്‍ട്ട്‌. 
അലെക്സിസ്‌ സുരക്ഷിതനാണെന്ന്‌ ഹെറാത്ത്‌ പ്രവിശ്യാ ഗവര്‍ണര്‍ വെളിപ്പെടുത്തിയെന്നും വിവരമുണ്ട്‌. ഹെറാത്തിലെ ഗുല്‍റാന്‍ ജില്ലയില്‍ എവിടെയോ അലെക്സിസിനെ ബന്ധിയാക്കിവച്ചിരിക്കുന്നതെന്നാണ്‌ സൂചന. സുരക്ഷാ കാരണങ്ങളാല്‍ സ്ഥലം സംബന്ധിച്ച കൂടുതല്‍ വിവരങ്ങള്‍ അഫ്ഗാന്‍ അധികൃതര്‍ പുറത്തുവിട്ടിട്ടില്ല. കൃത്യമായ ഇടം കണ്ടെത്താന്‍ ഹെലികോപ്റ്ററുകള്‍ ഉപയോഗിച്ചുള്ള തെരച്ചിലും നടത്തുന്നുണ്ട്‌. ഭീകരര്‍ അലെക്സിസിനെ മേറ്റ്വിടേക്കെങ്കിലും മാറ്റാനുള്ള സാധ്യതകളും അന്വേഷക സംഘം തള്ളിക്കളയുന്നില്ല. 
സംഭവവുമായി ബന്ധമുള്ള കൂടുതല്‍ പേരെ പിടികൂടാന്‍ റെയ്ഡും തുടരുന്നുണ്ട്‌. ഏകദേശം 12ഓളംപേര്‍ ഇതുവരെ കസ്റ്റഡിയിലുണ്ടെന്നും അറിയുന്നു.
കാത്തലിക്‌ സഭയ്ക്കു കീഴിലെ ജെസ്യൂട്ട്‌ റെഫ്യൂജി സര്‍വീസിലെ വിദ്യാഭ്യാസ- ജീവകാരുണ്യ പ്രവര്‍ത്തകനും തമിഴ്‌നാട്ടിലെ ദേവകോട്ടൈ സ്വദേശിയുമായ അലെക്സിസിനെ തിങ്കളാഴ്ചയാണ്‌ തോക്കുധാരികളായ ആറംഗ അജ്ഞാത സംഘം കടത്തിക്കൊണ്ടുപോയത്‌. ഹെറാത്തിലെ ഒരു സ്കൂള്‍ സന്ദര്‍ശിക്കവെയായിരുന്നു സംഭവം. തട്ടിക്കൊണ്ടു പോകലിനു പിന്നില്‍ താലിബാന്‍ ഭീകരരാണെന്ന്‌ പ്രവിശ്യ ഗവര്‍ണര്‍ സ്ഥിരീകരിച്ചിരുന്നു.
    
</TEXT>
</DOC>