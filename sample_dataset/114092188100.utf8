<DOC>
<DOCNO>114092188100.utf8</DOCNO>
<TEXT>


           റബ്ബര്‍ വിലയിടിവിനു കാരണം നാണംകെട്ട ധനമന്ത്രിയും വ്യവസായികളും: പി.സി.ജോര്‍ജ്ജ്‌    

Sunday 21 September 2014 10:06 am IST

കണ്ണൂര്‍: റബ്ബര്‍ വിലയിടിവിന്‌ കാരണം നാണംകെട്ട കേന്ദ്ര ധനകാര്യമന്ത്രി പി.ചിദംബരവും നാല്‍പത്തിയെട്ടോളം വ്യവസായികളുമാണെന്ന്‌ ചീഫ്‌ വിപ്പ്‌ പി.സി.ജോര്‍ജ്ജ്‌. ഇപ്പോള്‍ റബ്ബര്‍ വില കിലോയ്ക്ക്‌ 100 രൂപ മാത്രമാണ്‌. ലാഭ വിഹിതം നാല്‍പത്തിയെട്ടോളം വ്യവസായികള്‍ പോക്കറ്റിലാക്കുകയാണ്‌. കേരളമെന്ന സംസ്ഥാനമുണ്ടെന്ന കാര്യം പോലും കേന്ദ്രത്തിലെ ഗോസായിമാര്‍ മനസ്സിലാക്കിയിട്ടില്ല. മുഴുവന്‍ രാഷ്ട്രീയപ്പാര്‍ട്ടികളും ഒറ്റക്കെട്ടായി നിന്നാല്‍ മാത്രമേ കേരളം രക്ഷപ്പെടുകയുള്ളു എന്നും ജോര്‍ജ്ജ്‌ പറഞ്ഞു. കണ്ണൂര്‍ പ്രസ്സ്‌ ക്ലബ്ബില്‍ ജനവിധി 2014 പരിപാടിയില്‍ സംസാരിക്കുകയായിരുന്നും അദ്ദേഹം.
മന്ത്രിസഭാ പുനസ്സംഘടന തീരുമാനിക്കേണ്ടത്‌ മുഖ്യ മന്ത്രിയാണ്‌. എല്‍ഡിഎഫ്‌ വിട്ടുവന്ന ആര്‍എസ്പിക്ക്‌ മന്ത്രി സ്ഥാനം നല്‍കേണ്ടത്‌ ന്യായമായ ആവശ്യമാണ്‌. സിപിഎമ്മിന്റെ ഏകാധിപത്യ പ്രവണതയില്‍ മനംനൊന്താണ്‌ ആര്‍എസ്പി മുന്നണി വിട്ടത്‌. തന്നെ എല്‍ഡിഎഫില്‍ നിന്ന്‌ ചിട്ടിപ്പുറത്താക്കിയതാണ്‌. മുന്നണിക്കകത്ത്‌ നില്‍ക്കാന്‍ പരമാവധി ശ്രമിച്ചതാണെങ്കിലും സാധിച്ചില്ലെന്നും ജോര്‍ജ്ജ്‌ പറഞ്ഞു. ഗണേഷ്കുമാറിനെ മന്ത്രിയാക്കണമോ എന്ന്‌ തീരുമാനിക്കേണ്ടത്‌ മുഖ്യമന്ത്രിയും ബാലകൃഷ്ണപിള്ളയും ചേര്‍ന്നാണ്‌. സംസ്ഥാനത്ത്‌ ഭരണ മാറ്റത്തിന്‌ സാധ്യതയില്ല. മുസ്ലീം ലീഗോ കേരളാ കോണ്‍ഗ്രസ്സോ വിചാരിച്ചാല്‍ മാത്രമേ ഭരണമാറ്റം ഉണ്ടാവുകയുള്ളു. എന്നാല്‍ നിലവിലെ പരിതസ്ഥിതിയില്‍ ഇതിന്‌ സാധ്യത കാണുന്നില്ല.
    
</TEXT>
</DOC>