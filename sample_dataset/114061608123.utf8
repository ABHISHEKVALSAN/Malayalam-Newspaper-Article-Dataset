<DOC>
<DOCNO>114061608123.utf8</DOCNO>
<TEXT>


           ഭൂട്ടാന്‍- ഇന്ത്യ ബന്ധത്തെ സര്‍ക്കാരിന്റെ മാറ്റം ബാധിക്കില്ല: മോദി    

Monday 16 June 2014 11:19 am IST

തിംഭു: ഭൂട്ടാനും ഇന്ത്യയും തമ്മിലുള്ള ബന്ധം ചരിത്രപരമാണെന്നും അത് ശക്തിപ്പെടുത്തുന്നതിന് പുതിയ സര്‍ക്കാര്‍ ബാധ്യസ്ഥരാണെന്നും പ്രധാനമന്ത്രി നരേന്ദ്ര മോദി വ്യക്തമാക്കി. പുതിയ സര്‍ക്കാര്‍ വന്നതു കൊണ്ട് ഭൂട്ടാന്‍- ഇന്ത്യ ബന്ധത്തെ അത് ബാധിക്കില്ലെന്നും മോദി വ്യക്തമാക്കി. ഭൂട്ടാന്‍ സംയുക്ത പാര്‍ലമെന്റ് സമ്മേളനത്തെ അഭിസംബോധന ചെയ്ത് സംസാരിക്കുകയായിരുന്നു അദ്ദേഹം.

ഇന്ത്യ വികസിക്കുന്നത് കൊണ്ട് നേട്ടമുണ്ടാകുന്നത് അയല്‍രാജ്യങ്ങള്‍ക്ക് കൂടിയാണെന്നും ഇന്ത്യയ്ക്ക് അയല്‍രാജ്യങ്ങളെ സഹായിക്കാനാവുമെന്നും മോദി പറഞ്ഞു. രാജഭരണത്തില്‍ നിന്ന് ജനാധിപത്യത്തിലേക്ക് സുഗമമായി ഭൂട്ടാന്‍ മാറിയത് ആ രാജ്യത്തിന്റെ രാഷ്ട്രീയ സ്ഥിരതയെയാണ് പ്രതിഫലിപ്പിക്കുന്നതെന്നും മോദി ചൂണ്ടിക്കാട്ടി.

ജനാധിപത്യ വ്യവസ്ഥയിലേക്ക് ഏഴു വര്‍ഷം കൊണ്ട് മാറിയ ഭൂട്ടാന്റെ പ്രവര്‍ത്തനം പ്രശംസനീയമാണ്. ഭീകരത ഭിന്നിപ്പ് ഉണ്ടാക്കുമ്പോള്‍ വിനോദസഞ്ചാരം രണ്ട് സംസ്‌കാരങ്ങളെ കൂട്ടിയോജിപ്പിക്കുകയാണ് ചെയ്യുന്നത്. ഭൂട്ടാനില്‍ ടൂറിസത്തിന് വളരാനുള്ള മികച്ച സാദ്ധ്യതയാണുള്ളതെന്നും മോദി കൂട്ടിച്ചേര്‍ത്തു. ഹിമാലയം ഇരു രാജ്യങ്ങളെയും ഒന്നിപ്പിക്കുന്നു. ഹിമാലയന്‍ മേഖലയിലെ സംസ്ഥാനങ്ങളും ഭൂട്ടാനും ചേര്‍ന്ന് സ്ഥിരമായി കായിക മത്സരങ്ങള്‍ സംഘടിപ്പിക്കുന്നതിനെ കുറിച്ച് ആലോചിക്കണമെന്നും മോദി നിര്‍ദ്ദേശിച്ചു.

ഇന്ത്യയിലെ ഉപഗ്രഹ സാങ്കേതിവിദ്യ ഭൂട്ടാന് കൂടി പ്രയോജനപ്പെടുന്ന തരത്തില്‍ ഉപയോഗിക്കുന്ന കാര്യത്തെ കുറിച്ച് ശാസ്ത്രജ്ഞര്‍ ചിന്തിക്കണമെന്നും അദ്ദേഹം കൂട്ടിച്ചേര്‍ത്തു.
    
</TEXT>
</DOC>