<DOC>
<DOCNO>114031583554.utf8</DOCNO>
<TEXT>


           മന്ത്രി അടൂര്‍ പ്രകാശിനെ പറിച്ചെറിയണം: ഇടുക്കി ബിഷപ്പ്‌    

Saturday 15 March 2014 10:23 pm IST

ഇടുക്കി: ഹൈറേഞ്ചിലെ കര്‍ഷകര്‍ക്ക്‌ പട്ടയം നല്‍കാന്‍ തയ്യാറാകാത്ത മന്ത്രി അടൂര്‍ പ്രകാശിനെ പറിച്ചെറിയണമെന്ന്‌ ഇടുക്കി രൂപത ബിഷപ്പ്‌ റവ. ഫാ. മാത്യു ആനിക്കുഴിക്കാട്ടില്‍. 
ഭരിക്കാന്‍ അറിയില്ലെങ്കില്‍ രാജിവെച്ച്‌ പുറത്തു പോകുന്നതായിരിക്കും നല്ലത്‌. 1971ന്‌ ശേഷമുള്ള കുടിയേറ്റ കര്‍ഷകര്‍ക്ക്‌ പട്ടയം നല്‍കണമെന്ന നിയമ വ്യവസ്ഥ വായിച്ചു നോക്കാന്‍ പോലും അറിയാത്ത ആളാണ്‌ മന്ത്രി അടൂര്‍ പ്രകാശ്‌ എന്നും ബിഷപ്പ്‌ ആരോപിച്ചു. ഇടുക്കി പാര്‍ലമെന്റ്‌ മണ്ഡലത്തില്‍ മത്സരിക്കുന്ന യു.ഡി.എഫ്‌. സ്ഥാനാര്‍ത്ഥി അനുഗ്രഹം തേടി അരമനയില്‍ എത്തിയപ്പോള്‍ മാധ്യമപ്രവര്‍ത്തകരുടെ സാന്നിധ്യത്തിലായിരുന്നു ബിഷപ്പ്‌ പൊട്ടിത്തെറിച്ചത്‌. കോണ്‍ഗ്രസുകാര്‍ക്ക്‌ ധാര്‍ഷ്ട്യവും, ധിക്കാരവും അഹന്തയുമാണ്‌. ഭരണം ലഭിച്ചുകഴിഞ്ഞാല്‍ അവര്‍ക്ക്‌ തണ്ടാണ്‌. ഭരണത്തിലേറാന്‍ ജനങ്ങളുടെ സഹായം വേണം. ഭരണം ലഭിച്ചുകഴിഞ്ഞാല്‍ തിരിഞ്ഞുനോക്കില്ല. ജനങ്ങള്‍ ശപ്പന്‍മാരാണെന്ന്‌ കരുതേണ്ട, ബിഷപ്പ്‌ ആക്രോശിച്ചു. 
യൂത്ത്‌ കോണ്‍ഗ്രസ്‌ മാന്യത പുലര്‍ത്തണം, അവര്‍ കുറേക്കൂടി പക്വത കാണിക്കണം. അവര്‍ തനിക്കെതിരെ വിമര്‍ശനങ്ങള്‍ നടത്തുന്നവരാണ്‌. ഇപ്പോള്‍ വന്നത്‌ വോട്ടു തട്ടാനാണ്‌. പി.ടി. തോമസിന്റെ ഗതി എല്ലാ പൊതുപ്രവര്‍ത്തകര്‍ക്കും പാഠമായിരിക്കണം. സ്വയം കുഴിച്ച കുഴിയിലാണ്‌ അയാള്‍ വീണത്‌. പി.ടി. യുടെ അവസ്ഥ കണ്ടില്ലേ, ഞങ്ങള്‍ പുറത്താക്കിയതല്ല, ജനങ്ങള്‍ വെറുക്കുകയായിരുന്നു. ബിഷപ്പ്‌ പറഞ്ഞു. 
    
</TEXT>
</DOC>