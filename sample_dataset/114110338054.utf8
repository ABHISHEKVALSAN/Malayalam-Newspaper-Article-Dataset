<DOC>
<DOCNO>114110338054.utf8</DOCNO>
<TEXT>


           ആര്‍എസ്പിയും സോഷ്യലിസ്റ്റ് ജനതയും പുറത്തുവരണം: വിഎസ്    

Monday 3 November 2014 11:01 pm IST

        തിരുവനന്തപുരം: കൈക്കൂലി, കോഴ, തട്ടിപ്പ്, വെട്ടിപ്പ് എന്നിവ കൊണ്ട് ഉമ്മന്‍ചാണ്ടി ഭരണം കേരളത്തിനാകെ അപമാനം വരുത്തിവെച്ചിരിക്കുകയാണെന്ന് പ്രതിപക്ഷ നേതാവ് വി.എസ്.അച്യുതാനന്ദന്‍. ഓരോ ദിവസവും മന്ത്രിമാര്‍ക്കെതിരായ അഴിമതികള്‍ പുറത്തുവന്നുകൊണ്ടിരിക്കുകയാണ്.

ഏറ്റവുമൊടുവില്‍ പുറത്തുവന്ന കെ.എം. മാണിയുടെ കൈക്കൂലി കേസില്‍ ഇത് കൂടുതല്‍ വ്യക്തമായിരിക്കുകയാണ്. ബാര്‍ കോഴയുമായി ബന്ധപ്പെട്ട് മാണിക്കെതിരെ ഉയര്‍ന്ന ആരോപണ ത്തിനു പിന്നില്‍ മുഖ്യമന്ത്രി ഉമ്മന്‍ചാണ്ടിയും, 'എ' ഗ്രൂപ്പുമാണെന്ന് സര്‍ക്കാര്‍ ചീഫ്‌വിപ്പ് തന്നെ പറഞ്ഞിരിക്കുകയാണെന്നും വിഎസ് പറഞ്ഞു.

അഴിമതിയില്‍ മുങ്ങിക്കുളിച്ച് കേരള ത്തിനാകെ അപമാനം വരുത്തിവെച്ചിരിക്കുന്ന ഈ ഭരണത്തില്‍ ആര്‍എസ്പിയും, ജനതാദളും ഇനിയും തുടരണോയെന്ന് അവര്‍ തന്നെ ചിന്തിക്കണം. മാണി കോഴ വാങ്ങിയതടക്കമുളള കാര്യങ്ങളില്‍ ആര്‍എസ്പിയും, ജനതാദളും നിലപാട് വ്യക്തമാക്കണമെന്നും വി.എസ്. ആവശ്യപ്പെട്ടു.
    
</TEXT>
</DOC>