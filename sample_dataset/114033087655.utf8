<DOC>
<DOCNO>114033087655.utf8</DOCNO>
<TEXT>


           സേതു സമുദ്രത്തിനായി കേന്ദ്രം 830 കോടി പാഴാക്കി- ജയലളിത    

Sunday 30 March 2014 12:12 pm IST

ചെന്നൈ: സേതുസമുദ്രം പദ്ധതി അനാവശ്യമായിരുന്നുവെന്ന് തമിഴ്‌നാട് മുഖ്യമന്ത്രിയും എ.ഐ.ഡി.എംകെ നേതാവുമായ ജയലളിത. ഇതിനു വേണ്ടി മാത്രം കേന്ദ്രം 830 കോടി പാഴാക്കുകയായിരുന്നുവെന്നും ജയലളിത പറഞ്ഞു.

എ.ഐ.ഡി.എംകെയുടെ രാമനാഥപുരം സ്ഥനാര്‍ത്ഥി അന്‍വര്‍ രാജയുടെ തെരഞ്ഞെടുപ്പ് റാലിയില്‍ പങ്കെടുത്ത് സംസാരിക്കുകയായിരുന്നു ജയലളിത. ഇന്ത്യയ്ക്കും ശ്രീലങ്കയ്ക്കും ഇടയിലെ പാക് കടലിടുക്കില്‍ കപ്പല്‍ കനാല്‍ നിര്‍മ്മിക്കുവാനുള്ള പദ്ധതി കടല്‍ജീവികളെ ദോഷകരമായി ബാധിക്കുമെന്നും സമുദ്രസമ്പത്തുകള്‍ക്ക് ഭീഷണിയാണെന്നും പവിഴപുറ്റുകളെയും മറ്റും സാരമായി ബാധിക്കുമെന്നും അവര്‍ പറഞ്ഞു. മീന്‍പിടുത്തകാരെയും പദ്ധതി ദോഷകരമായി ബാധിക്കും.

മീന്‍ പിടുത്തക്കാര്‍  എതിര്‍ക്കുന്നതു കൊണ്ടാണ്  എ.ഐ.ഡി.എംകെയും  പദ്ധതിയെ എതിര്‍ക്കുന്നതെന്ന് ജയലളിത വ്യക്തമാക്കി. വലിയ കപ്പലുകള്‍ക്ക്  സേതുസമുദ്രം പാതയിലൂടെ പോകാനാകില്ല. മാത്രമല്ല സേതുസമുദ്രം പദ്ധതി ജനങ്ങളുടെ താത്പര്യങ്ങള്‍ക്കു വേണ്ടിയാണോ അതോ സ്വാര്‍ത്ഥ താത്പര്യങ്ങള്‍ക്കു വേണ്ടിയാണോ എന്നും ജയലളിത ചോദിച്ചു.
    
</TEXT>
</DOC>