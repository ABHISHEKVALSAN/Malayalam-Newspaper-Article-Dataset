<DOC>
<DOCNO>114092185094.utf8</DOCNO>
<TEXT>


           'ആപ്പി'ന്റെ പോക്ക്‌ അപകടകരം; യുവാക്കള്‍ സത്യം മനസിലാക്കണം: അശ്വതി    

Sunday 21 September 2014 10:10 am IST

ആലപ്പുഴ: ആം ആദ്മി പാര്‍ട്ടിയുടെ പോക്ക്‌ അപകടകരമെന്ന്‌ സാമൂഹ്യപ്രവര്‍ത്തക അശ്വതി നായര്‍. തന്നെ നിരവധിതവണ നിര്‍ബന്ധിച്ച ശേഷമാണ്‌ ആം ആദ്മി പാര്‍ട്ടിയുടെ ആലപ്പുഴ സ്ഥാനാര്‍ഥിയായി മത്സരിക്കാന്‍ തീരുമാനിച്ചത്‌. എന്നാല്‍ തീരുമാനമെടുത്ത ശേഷമാണ്‌ ആം ആദ്മിയുടെ തനിനിറം മനസിലായതെന്ന്‌ അശ്വതി ജന്മഭൂമിയോടു പറഞ്ഞു.
ആം ആദ്മി സ്ഥാനാര്‍ഥിത്വത്തില്‍ നിന്നും അശ്വതി പിന്മാറണമെന്ന്‌ ആവശ്യപ്പെട്ട്‌ സാംബിയയില്‍ നിന്ന്‌ പണം വാഗ്ദാനം ചെയ്തതിനെ തുടര്‍ന്ന്‌ പ്രതിഷേധിച്ചാണ്‌ അശ്വതി മത്സരത്തില്‍ നിന്ന്‌ പിന്മാറിയത്‌. ഇതുസംബന്ധിച്ച്‌ തന്റെ പിന്‍വാങ്ങലിനെ കുറിച്ച്‌ ഒരു 'ആപ്‌' നേതാക്കള്‍ പോലും അന്വേഷിച്ചില്ല. ഇതില്‍ നിന്ന്‌ ആം ആദ്മിയുടെ പ്രവര്‍ത്തനത്തെ കുറിച്ച്‌ തനിക്ക്‌ ഏകദേശ ധാരണയായതായി അശ്വതി പറഞ്ഞു.
അഴിമതിക്കെതിരായുള്ള ആം ആദ്മിയുടെ പ്രചരണത്തില്‍ ആകൃഷ്ടരായി ഇറങ്ങിത്തിരിച്ച നിരവധി യുവാക്കള്‍ സത്യാവസ്ഥ മനസിലാക്കുമ്പോഴേക്കും വൈകിപ്പോകും. ഇതിനാലാണ്‌ താന്‍ പരസ്യമായി പ്രതികരിക്കാന്‍ തയാറാകുന്നതെന്നും അശ്വതി പറഞ്ഞു. വ്യക്തമായ നേതൃത്വമോ ആശയമോ ഇല്ലാത്ത പാര്‍ട്ടിക്ക്‌ യുവാക്കള്‍ക്ക്‌ എന്നല്ല ഭാരതീയ ജനതയ്ക്ക്‌ തന്നെ സുരക്ഷിതത്വ ബോധം നല്‍കാന്‍ കഴിയില്ല. ആം ആദ്മി പാര്‍ട്ടിയുടെ സംസ്ഥാന ഘടകത്തിന്റെ പ്രവര്‍ത്തനം നിരാശാജനകമാണ്‌.
പല ട്രസ്റ്റുകള്‍ മുഖേന ഇന്ത്യയ്ക്ക്‌ വെളിയില്‍ നിന്ന്‌ നിരവധി ഫണ്ടുകള്‍ ലഭിക്കുന്നതായും സൂചനയുണ്ട്‌. ഫെയ്സ്ബുക്കിലൂടെ പ്രചരണം നടത്തി ഇന്ത്യയ്ക്ക്‌ വെളിയിലുള്ളവരെ ആകര്‍ഷിച്ച്‌ പണം കൈപ്പറ്റുകയാണോയെന്നും സംശയമുണ്ട്‌. ഇത്‌ അന്വേഷിക്കണം. സാധാരണ പ്രവര്‍ത്തകയായ താന്‍ സ്ഥാനാര്‍ഥിത്വത്തില്‍ നിന്ന്‌ പിന്മാറാന്‍ ലക്ഷങ്ങള്‍ വാഗ്ദാനം ചെയ്തത്‌ ഇതിലേക്കാണ്‌ വിരല്‍ചൂണ്ടുന്നത്‌. തന്റെ തെരുവിലെ ചിത്രങ്ങള്‍ പ്രചരിപ്പിച്ച്‌ മാര്‍ക്കറ്റിങ്‌ നടത്തുകയാണ്‌ ആം ആദ്മി പാര്‍ട്ടി ചെയ്യുന്നത്‌. ഇത്തരത്തിലുള്ള പ്രവര്‍ത്തനങ്ങള്‍ ആര്‍ക്കും പ്രവചിക്കാന്‍ പറ്റാത്ത അപകടകരമായ സ്ഥിതിയിലേക്കാണ്‌ പോകുന്നതെന്നും അശ്വതി പറഞ്ഞു.
തുടക്കത്തില്‍ അഴിമതികളെ എതിര്‍ത്ത പാര്‍ട്ടി ഇപ്പോള്‍ അഴിമതിയെ മറന്ന്‌ വ്യക്തികളെ ലക്ഷ്യമിടുകയാണ്‌. ഇതിനിടയില്‍ പലപ്പോഴും അഴിമതിക്കാര്യം തന്നെ അവര്‍ വിസ്മരിക്കുകയാണ്‌. ആപ്പിന്റെ ജനസഭ കൂടി കൂടിയപ്പോള്‍ ഭൂരിഭാഗം പേരും തനിക്കായാണ്‌ ശബ്ദമുയര്‍ത്തിയത്‌. എന്നിട്ടും താന്‍ കൊല്ലത്തേക്ക്‌ മാറണമെന്ന്‌ നേതാക്കള്‍ ആവശ്യപ്പെട്ടു. ഇത്രയും വലിയ വിവാദമുണ്ടായിട്ടും കേജ്‌രിവാളോ ഉന്നത നേതാക്കളോ തന്നെ ബന്ധപ്പെടാന്‍ ശ്രമിച്ചില്ല. ഇപ്പോഴും നിരവധിയാള്‍ക്കാര്‍ താന്‍ ആലപ്പുഴയില്‍ മത്സരിക്കണമെന്ന ആവശ്യപ്പെട്ട്‌ നിത്യേന വിളിക്കുന്നുണ്ടെന്നും അശ്വതി പറഞ്ഞു.
ആര്‍.അജയകുമാര്‍

</TEXT>
</DOC>