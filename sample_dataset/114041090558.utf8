<DOC>
<DOCNO>114041090558.utf8</DOCNO>
<TEXT>


           യുഡിഎഫ് സര്‍ക്കാര്‍ തകരുമെന്ന് പിണറായി; വഴിത്തിരിവാകുമെന്ന് ബേബി    

Thursday 10 April 2014 11:36 am IST

കണ്ണൂര്‍: ലോക്‌സഭാ തെരഞ്ഞെടുപ്പിന് ശേഷം യുഡിഎഫ് സര്‍ക്കാര്‍ തകരുമെന്ന് സിപിഎം സംസ്ഥാന സെക്രട്ടറി പിണറായി വിജയന്‍ പറഞ്ഞു. എന്നാല്‍ ഉപജാപങ്ങളിലൂടെ സര്‍ക്കാരിനെ എല്‍ഡിഎഫ് താഴെയിറക്കില്ല.

തെരഞ്ഞെടുപ്പില്‍ എല്‍ഡിഎഫിന് അനുകൂലമായി ജനവിധി ഉണ്ടാകുമെന്നും അദ്ദേഹം പറഞ്ഞു. കണ്ണൂര്‍ ജില്ലയിലെ പിണറായിയിലെ ആര്‍ .പി. അമല സ്‌കൂളില്‍ വോട്ട് രേഖപ്പെടുത്തിശേഷം പ്രതികരിക്കുകയായിരുന്നു പിണറായി.

ഇത്തവണ കോണ്‍ഗ്രസിന് കേരളത്തില്‍ നിന്ന് ഒരു സീറ്റ് പോലും ലഭിക്കില്ല. രാവിലെ പോളിങ് ബൂത്തുകളില്‍ കാണുന്ന തിരക്ക് യു.ഡി.എഫിനോടുള്ള അമര്‍ഷമാണ് കാണിക്കുന്നതെന്നും പിണറായി ചൂണ്ടിക്കാട്ടി.

ഇന്ത്യന്‍ രാഷ്ട്രീയത്തിലെ വഴിത്തിരിവാകും ഈ തെരഞ്ഞെടുപ്പെന്ന് ഇടതു സ്ഥാനാര്‍ഥി എം.എ. ബേബി പറഞ്ഞു. തെരഞ്ഞെടുപ്പില്‍ ഇടതുപക്ഷം വന്‍ വിജയം നേടുമെന്നും ബേബി പറഞ്ഞു.
    
</TEXT>
</DOC>