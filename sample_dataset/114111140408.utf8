<DOC>
<DOCNO>114111140408.utf8</DOCNO>
<TEXT>


           നിറ്റ ജലാറ്റിന്‍: അക്രമികള്‍ക്കെതിരെ ഭീകര വിരുദ്ധ നിയമം ചുമത്തി    

Tuesday 11 November 2014 12:41 pm IST

        കൊച്ചി: പനമ്പിള്ളി നഗറിലെ നീറ്റാ ജലാറ്റിന്‍ ഓഫീസ് അടിച്ചു തകര്‍ത്ത സംഭവത്തില്‍ പ്രതികള്‍ക്കെതിരെ പോലീസ് ഭീകരവിരുദ്ധ നിയമം (യുഎപിഎ) ചുമത്തി. കണ്ടാലറിയാവുന്ന 9 പേര്‍ക്കെതിരെ കേസെടുത്തു. 2 പേരെ കസ്റ്റഡിയിലെടുത്ത് ചോദ്യം ചെയ്യുകയാണ്. ആക്രമണം ആസൂത്രിതമായിരുന്നുവെന്ന് പോലീസ് പറഞ്ഞു.

സ്‌പെഷ്യല്‍ ബ്രാഞ്ച്, ഇന്റലിജന്‍സ് ബ്യൂറോ എന്നിവയുടെ സഹകരണത്തോടെ ജില്ലയ്ക്ക് പുറത്തേക്കും പോലീസ് അന്വേഷണം വ്യാപിപ്പിച്ചിട്ടുണ്ട്. സി സി ടി വി ദൃശ്യങ്ങള്‍ പരിശോധിച്ചാണ് പോലീസ് പ്രതികളെ തിരിച്ചറിഞ്ഞത്.ഇവര്‍ക്ക് മാവോയിസ്റ്റ് ബന്ധമുണ്ടെന്നാണ് പോലീസിന്റെ പ്രാഥമിക നിഗമനം. ഇത് സംബന്ധിച്ച് കൂടുതല്‍ വിവരങ്ങള്‍ പോലീസ് പുറത്തുവിട്ടിട്ടില്ല.

അതേസമയം നീറ്റ ജലാറ്റിന്‍ ഓഫീസിലെ ആക്രമണത്തിന് പിന്നില്‍ മാവോയിസ്റ്റുകളാണെന്ന് സ്ഥിരീകരിച്ചിട്ടില്ലെന്ന് ആഭ്യന്തരമന്ത്രി രമേശ് ചെന്നിത്തല പറഞ്ഞു. തിങ്കളാഴ്ച രാവിലെയാണ് നീറ്റാ ജലാറ്റിന്‍ കമ്പനിയുടെ കോപറേറ്റ് ഓഫീസും, ഓഫീസിന് മുന്നിലെ വാഹനങ്ങളും അടിച്ചു തകര്‍ത്തത്. മുഖംമൂടി ധരിച്ചെത്തിയ സംഘമാണ് ആക്രമണം നടത്തിയതെന്ന് സുരക്ഷാ ജീവനക്കാര്‍ അറിയിച്ചിരുന്നു.

ആയുധധാരികളായ ഒമ്പതംഗ സംഘമാണ് എത്തിയതെന്നും ജീവനക്കാര്‍ മൊഴി നല്‍കി. റേഞ്ച് ഐജി അജിത് കുമാറിന്റെ നേതൃത്വത്തിലാണ് അന്വേഷണം നടക്കുന്നത്. സംഭവ സ്ഥലത്ത് നിന്ന് മാവോയിസ്റ്റ് ലഘുലേഖകള്‍ ലഭിച്ചു. തദ്ദേശീയര്‍ക്ക് തൊഴില്‍ കൊടുക്കാത്ത കമ്പനിക്കെതിരെ സായുധ ശക്തികൊണ്ട് മറുപടി നല്‍കുമെന്നും കുടിവെള്ളക്ഷാമം രൂക്ഷമാകുമ്പോള്‍ ലക്ഷക്കണക്കിന് ലിറ്റര്‍ ജലമാണ് കാതിക്കുടത്തുള്ള കമ്പനി ഉപയോഗിക്കുന്നതെന്നും ലഘുലേഖയില്‍ പറയുന്നു.

പാര്‍ട്ടിയുടെ പത്താം വാര്‍ഷികം പോരാട്ടങ്ങളുടെ ആഘോഷമായി മാറ്റുകയെന്നും ലഘുലേഖയില്‍ പറയുന്നുണ്ട്. കമ്പനിയുടെ കാതിക്കൂടത്തെ ഫാക്ടറിക്കെതിരെ സമരം തുടരുന്നതിനിടെയാണ് കൊച്ചിയിലെ ഓഫീസ് അടിച്ചു തകര്‍ത്തത്. രൂക്ഷമായ മലിനീകരണ പ്രശ്‌നങ്ങളെ തുടര്‍ന്നാണ് കാതിക്കൂടത്തെ ഫാക്ടറിക്കെതിരെ പ്രദേശവാസികള്‍ സമരം നടത്തുന്നത്.
    
</TEXT>
</DOC>