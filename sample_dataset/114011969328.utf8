<DOC>
<DOCNO>114011969328.utf8</DOCNO>
<TEXT>


             ജനവും മാധ്യമങ്ങളും കയ്യൊഴിഞ്ഞു; സിപിഎം നിരാഹാരം നിര്‍ത്തി    

Sunday 19 January 2014 12:14 am IST

        തിരുവനന്തപുരം:  ഒരു സമരം കൂടി ലക്ഷ്യം കാണാതെ സിപിഎം അവസാനിപ്പിച്ചു. രണ്ടു ദിവസമായി  നടത്തിവന്ന നിരാഹാരസമരമാണ് ലക്ഷ്യം കാണാതെ നിര്‍ത്തിയത്. വിലക്കയറ്റത്തിനും  പാചകവാതക സബ്‌സിഡി പ്രശ്‌നത്തിനും പരിഹാരം കാണണമെന്നാവശ്യപ്പെട്ടായിരുന്നു  സമരം. ഉന്നയിച്ച ആവശ്യങ്ങള്‍ക്കൊന്നും പരിഹാരം കാണാതെ സിപിഎമ്മിനു സമരം  അവസാനിപ്പിക്കേണ്ടിവന്നു. സബ്‌സിഡി  സിലിണ്ടറുകളുടെ എണ്ണം 12 ആക്കാന്‍  തീരുമാനിച്ചു എന്നു പറഞ്ഞാണ് ഇപ്പോഴത്തെ പിന്‍വലിയല്‍.
പാചക  വാതകത്തിന്റെ വിലയും ഇന്ധനവിലയും ഇനിയും വര്‍ദ്ധിപ്പിക്കുമെന്ന ഭീഷണി  നിലനില്‍ക്കുന്നുണ്ട്. പാചക വാതക സബ്‌സിഡി ലഭിക്കുന്നതിന് അധാര്‍ ലിങ്ക്  ചെയ്യണമെന്ന പ്രശ്‌നത്തിനും പരിഹാരമായില്ല. നിത്യോപയോഗ സാധനങ്ങളുടെ  വിലക്കയറ്റത്തിനു പരിഹാരമുണ്ടാക്കുന്ന ഒരു നിര്‍ദ്ദേശവും സര്‍ക്കാരുകളുടെ  ഭാഗത്തു നിന്നുണ്ടായിട്ടുമില്ല. എന്നിട്ടും സിപിഎമ്മിനു സമരം  നിര്‍ത്തേണ്ടിവന്നത് വീണ്ടും വിവാദമാകുകയാണ്.
സോളാര്‍ പ്രശ്‌നത്തിന്റെ  പേരില്‍ സെക്രട്ടറിയേറ്റ് ഉപരോധമടക്കമുള്ള സമരം നടത്തിയ സിപിഎം അതില്‍  നിന്നെല്ലാം ലക്ഷ്യം കാണാതെ പിന്‍വാങ്ങിയ ചരിത്രമാണുള്ളത്.  സെക്രട്ടറിയേറ്റ് ഉപരോധം സര്‍ക്കാരുമായുണ്ടാക്കിയ ഒത്തു തീര്‍പ്പിന്റെ  അടിസ്ഥാനത്തിലാണ് പിന്‍വലിച്ചതെന്ന ആരോപണം ഉയര്‍ന്നിരുന്നു. ഇതിന്റെ  പേരില്‍ സിപിഎമ്മിന് പാര്‍ട്ടി അണികളോട് വിശദീകരണം നല്‍കേണ്ടിയും  വന്നിരുന്നു. മുഖ്യമന്ത്രിയെ കരിങ്കൊടി കാട്ടുന്ന സമരവും സിപിഎമ്മിന്  ലക്ഷ്യം കാണാതെ പിന്‍വലിക്കേണ്ടി വരുകയായിരുന്നു. മുഖ്യമന്ത്രി പോകുന്ന  പരിപാടികളിലെല്ലാം സിപിഎമ്മുകാര്‍ കരിങ്കൊടികളുമായി ചെല്ലുകയും  മുദ്രാവാക്യം വിളിക്കുകയും ചെയ്യുന്നതായിരുന്നു സമരപരിപാടി. എന്നാല്‍  കണ്ണൂരില്‍ ഇത് അക്രമത്തിലേക്ക് നീങ്ങുകയും വലിയ വിവാദമാകുകയും ചെയ്തു.
മുഖ്യമന്ത്രിയുടെ  ജനസമ്പര്‍ക്ക പരിപാടി ഉപരോധിക്കാനിറങ്ങിയ സിപിഎം അതും വഴിപാട് സമരമാക്കി  മാറ്റി. സിപിഎം ഉപരോധം ഒരു വഴിക്കു നടന്നപ്പോള്‍ മുഖ്യമന്ത്രി ജനസമ്പര്‍ക്ക  പരിപാടി നടത്തി. പിന്നീടാണ് ക്ലിഫ് ഹൗസ് ഉപരോധം തുടങ്ങിയത്. 140 ദിവസം  ഉപരോധം നടത്തുമെന്ന് പറഞ്ഞവര്‍ക്ക് രണ്ടാഴ്ചയെത്തുന്നതിനു മുന്നേ  നിര്‍ത്തേണ്ടി വന്നു.
പിന്നീടാണ് സോളാര്‍ സമരം ഉപേക്ഷിച്ച് വിലക്കയറ്റ  സമരവുമായി സിപിഎം രംഗത്തെത്തിയത്. പ്രാദേശിക നേതാക്കള്‍ ഓരോ  കേന്ദ്രങ്ങളിലും നിരാഹാരം കിടക്കുകയായിരുന്നു സമരരീതി. പാട്ടും  കഥാപ്രസംഗവുമോക്കെയായി സമരം കൊഴുത്തു വരുന്നതിനിടെയാണ് പെട്ടന്ന്  നിര്‍ത്തുന്നതായി പ്രഖ്യാപിച്ചത്. സമരത്തിനെ ജനങ്ങളും മാധ്യമങ്ങളും  അവഗണിച്ചതാണ് പിന്‍വലിയാന്‍ കാരണം.
അണികളില്‍ നിന്ന് സമരത്തിനുള്ള  പങ്കാളിത്തവും കുറവായിരുന്നു. ആദ്യ ദിവസം സമരപ്പന്തലില്‍ ആളുണ്ടായെങ്കിലും  രണ്ടാം ദിവസം മുതല്‍ ആരുമില്ലാത്ത അവസ്ഥയുണ്ടായി. കൂടുതല്‍ ദിവസം സമരം  മുന്നോട്ടു കൊണ്ടുപോകാന്‍ കഴിയില്ലെന്ന തിരിച്ചറിവാണ് പിന്‍വലിക്കാന്‍  സിപിഎമ്മിനെ പ്രേരിപ്പിച്ചത്. തെരഞ്ഞെടുപ്പടുത്തു വരുന്ന സമയത്ത് സമരങ്ങള്‍  പരാജയപ്പെടുന്നത് സിപിഎമ്മിനെ ഒട്ടൊന്നുമല്ല വിഷമത്തിലാക്കുന്നത്.

ആര്‍.പ്രദീപ്
    
</TEXT>
</DOC>