<DOC>
<DOCNO>114092186858.utf8</DOCNO>
<TEXT>


           തീരദേശത്തിന്റെ ശബ്ദമായി ഒരാള്‍...    

Sunday 21 September 2014 10:08 am IST

        വികസനങ്ങളൊന്നും പറയാനില്ലാതെ ഇടതു-വലതു മുന്നണികള്‍ പ്രചരണ രംഗത്ത്‌ പാഴ്‌വാഗ്ദാനങ്ങള്‍ നല്‍കുമ്പോള്‍ പരിചയസമ്പന്നത കൈമുതലാക്കിയ ഒരാള്‍ മാറ്റത്തിനായി വോട്ട്‌ ചെയ്യാന്‍ അഭ്യര്‍ഥിക്കുന്നു. ഇരുമുന്നണികളും അവഗണിച്ച തീരദേശത്തിന്റെ ശബ്ദമായി മാറുകയാണ്‌ എന്‍ഡിഎ സ്ഥാനാര്‍ഥി പ്രൊഫ.എ.വി.താമരാക്ഷന്‍.
ആലപ്പുഴ പാര്‍ലമെന്റ്‌ മണ്ഡലത്തിലാണ്‌ വേറിട്ട പോരാട്ടം നടക്കുന്നത്‌. വര്‍ഷങ്ങളായി ഇടതു-വലതു മുന്നണികളെ മാറിമാറി വരവേറ്റ ആലപ്പുഴ മണ്ഡലം ഇന്ന്‌ വികസനത്തിനായി കൊതിക്കുകയാണ്‌. വിജയിച്ചുപോയ ഇരു മുന്നണികളും കൂടി കിഴക്കിന്റെ വെനീസായ ആലപ്പുഴയെ ശ്മശാനഭൂമിയാക്കിയിരിക്കുകയാണ്‌. ഇവിടെയാണ്‌ ഗുജറാത്തിലെ വികസനങ്ങള്‍ ഭാരതമൊട്ടാകെ നടപ്പിലാക്കുമെന്ന നിശ്‌യദാര്‍ഢ്യമുള്ള പ്രസ്ഥാനത്തിന്റെയും, നടപ്പിലാക്കുന്ന നരേന്ദ്രമോദിയുടെയും പിന്‍ബലത്തില്‍ താന്‍ മത്സരിക്കുന്നതെന്ന്‌ താമരാക്ഷന്‍ പറയുന്നത്‌. 'വികസനത്തിനായി ഒരു വോട്ടു തരൂ' എന്ന മുദ്രാവാക്യമാണ്‌ താമരാക്ഷന്‍ ഉയര്‍ത്തുന്നത്‌. 
ആലപ്പുഴയിലെ പൊതുമേഖലാ സ്ഥാപനങ്ങളും, അര്‍ധസര്‍ക്കാര്‍ വ്യവസായ സ്ഥാപനങ്ങളും അടച്ചുപൂട്ടി, മത്സ്യ-കയര്‍ മേഖലയുടെ കിതപ്പും, ബൈപാസ്‌ നിര്‍മാണവും, കുട്ടനാട്‌ പാക്കേജും നടപ്പിലാക്കാന്‍ എന്‍ഡിഎ സ്ഥാനാര്‍ഥി വിജയിക്കണം. ചേര്‍ത്തല ഓട്ടോകാസ്റ്റ്‌, കോമളപുരം സ്പിന്നിങ്‌ മില്‍, കെഎസ്ഡിപി, ഹോംകോ, എക്സല്‍ ഗ്ലാസ്‌, തകര്‍ന്ന്‌ തരിപ്പണമായ കയര്‍ മേഖലയുടെ പുനരുദ്ധാരണം, കായല്‍ ടൂറിസ വികസനം, മൂന്ന്‌ പതിറ്റാണ്ടായി മുടങ്ങി കിടക്കുന്ന ബൈപാസ്‌ നിര്‍മാണം, എന്‍ടിപിസിയുടെ പ്രവര്‍ത്തനം കാര്യക്ഷമമാക്കുക, ഉള്‍നാടന്‍ മത്സ്യത്തൊഴിലാളികളുടെ പ്രശ്നങ്ങള്‍ പരിഹരിക്കുക തുടങ്ങി നിരവധി പരാധാനതകളാണുള്ളത്‌. കൂടാതെ കേരളത്തിന്റെ നെല്ലറകളിലൊന്നായ കുട്ടനാടിന്റെ രക്ഷയ്ക്കായുള്ള കുട്ടനാട്‌ പാക്കേജ്‌ ഏതാണ്ട്‌ സ്തംഭനാവസ്ഥയിലാണ്‌. ലഭിച്ച പണം പോലും കാര്യക്ഷമമായി ചെലവഴിക്കുന്നതിലും പരാജയപ്പെട്ട ഭരണാധികാരികള്‍ കുട്ടനാടിന്റെ പേരില്‍ കൊള്ളയടിക്കുകയാണ്‌. 
പരമ്പരാഗത വ്യവസായമായ കയര്‍മേഖലയെ സമ്പൂര്‍ണമായി തകര്‍ത്തു. തൊഴിലാളികള്‍ പട്ടിണിയിലാണ്‌. ഈ രണ്ടു മേഖലകളുടെയും പുരോഗതിക്ക്‌ ആവശ്യമായ കാര്യങ്ങള്‍ എന്‍ഡിഎ പ്രകടനപത്രികയില്‍ ഉള്‍പ്പെടുത്തും. അധികാരത്തിലെത്തിയാലുടന്‍ നടപ്പാക്കും. തകര്‍ന്ന്‌ തരിപ്പണമാകാന്‍ പോകുന്ന യുപിഎ സര്‍ക്കാരിന്‌ വേണ്ടിയാണ്‌ കോണ്‍ഗ്രസും സിപിഎമ്മും വോട്ട്‌ അഭ്യര്‍ഥിക്കുന്നത്‌. ഇവരില്‍ ആരു ജയിച്ചാലും വരുന്ന പാര്‍ലമെന്റില്‍ വെറും കാഴ്ചക്കാരായിരിക്കും. ആലപ്പുഴയുടെ വികസനം യാഥാര്‍ഥ്യമാകാന്‍ ഇക്കുറി മാറി ചിന്തിക്കേണ്ടത്‌ ആവശ്യമാണെന്നും അദ്ദേഹം പറയുന്നു. മറ്റു സംസ്ഥാനങ്ങള്‍ മാറ്റങ്ങള്‍ ഉള്‍ക്കൊള്ളുകയും അതിനനുസരിച്ച്‌ മാറി ചിന്തിക്കുകയും ചെയ്ത്‌ വികസിക്കുമ്പോള്‍ കേരളം മാറ്റമുള്‍ക്കൊള്ളാതെ വികസന മുരടിപ്പിലാണ്‌. ഇതിനു പരിഹാരം കാണാനായി ഇരുമുന്നണികളെയും മാറ്റിനിര്‍ത്തി എന്‍ഡിഎ സഖ്യം വിജയിക്കണമെന്നും താമരാക്ഷാന്‍ പറയുന്നു.
സുനാമിയില്‍ തകര്‍ന്ന തീരപ്രദേശത്തിന്റെ നവീകരണത്തിനും മത്സ്യത്തൊഴിലാളികളുടെ പുരോഗതിക്കുമായി അനുവദിച്ച 1441.75 കോടിയുടെ പത്ത്‌ ശതമാനം പോലും കാര്യക്ഷമമായി വിനിയോഗിക്കാന്‍ കേരളം മാറി മാറി ഭരിച്ച മുന്നണി സര്‍ക്കാരുകള്‍ക്ക്‌ കഴിഞ്ഞില്ലെന്ന്‌ അദ്ദേഹം കുറ്റപ്പെടുത്തുന്നു.
നാല്‌ കേന്ദ്രമന്ത്രിമാരുള്ള ആലപ്പുഴയുടെ വികസനത്തിനായി കഴിഞ്ഞ അഞ്ചു വര്‍ഷമായി ഒരു പ്രവര്‍ത്തനവും നടത്താന്‍ യുപിഎ സര്‍ക്കാരിനോ, മന്ത്രിമാര്‍ക്കോ കഴിഞ്ഞിട്ടില്ല. ഒരു പതിറ്റാണ്ടായി വാഗ്ദാനങ്ങള്‍ നല്‍കി ആലപ്പുഴക്കാരെ നിരന്തരം വഞ്ചിക്കുകയാണ്‌ യുഡിഎഫും എല്‍ഡിഎഫും. രാജ്യത്തുടനീളം ഉണ്ടായിട്ടുള്ള മോദി തരംഗം കേരളത്തിലും പ്രകടമാകുന്നുണ്ട്‌. ഈ മാറ്റം തനിക്ക്‌ ഗുണപ്രദമാകുമെന്നാണ്‌ എന്‍ഡിഎ സ്ഥാനാര്‍ഥി കൂടിയായ ആര്‍എസ്പി ബി നേതാവ്‌ താമരാക്ഷന്‍ പറഞ്ഞു.
പുന്നപ്രയിലെ മത്സ്യത്തൊഴിലാളികളായിരുന്ന വേലു-ചെമ്പകക്കുട്ടി ദമ്പതികളുടെ മകനാണ്‌ താമരാക്ഷന്‍. 1970ല്‍ എസ്ഡി കോളേജില്‍ പഠനം പൂര്‍ത്തിയാക്കി 71ല്‍ അതേ കോളേജില്‍ ലക്ചററായി ചേര്‍ന്നു. 1977-2001 കാലയളവില്‍ എട്ടു പ്രാവശ്യം മത്സരിച്ച്‌ അഞ്ചുപ്രാവശ്യം നിയമസഭാംഗമായി തെരഞ്ഞെടുക്കപ്പെട്ടു. മാരാരിക്കുളത്ത്‌ നിന്ന്‌ മൂന്നുതവണയും ഹരിപ്പാട്‌ നിന്ന്‌ രണ്ടുതവണയും നിയമസഭാംഗമായി തെരഞ്ഞെടുക്കപ്പെട്ടിട്ടുണ്ട്‌. 77 മുതല്‍ 79 വരെ നിയമസഭാ പരിസ്ഥിതി കമ്മറ്റി ചെയര്‍മാനായി പ്രവര്‍ത്തിച്ചിട്ടുണ്ട്‌. വിദ്യാര്‍ഥി നേതാവായായിരുന്നു പ്രവര്‍ത്തനം. പിന്നീട്‌ ആര്‍എസ്പിയില്‍ ചേര്‍ന്നു. യുവജന സംഘടനാ ജനറല്‍ സെക്രട്ടറി, പ്രസിഡന്റ്‌ എന്നീ നിലകളില്‍ ചുമതല വഹിച്ചിട്ടുണ്ട്‌.പോരാട്ട പാതയില്‍.
പി. ശിവപ്രസാദ്‌

</TEXT>
</DOC>