<DOC>
<DOCNO>114010565921.utf8</DOCNO>
<TEXT>


           ലൈസന്‍സില്ലാത്ത സിനിമാ പ്രദര്‍ശനവും തടഞ്ഞു    

Sunday 5 January 2014 9:56 pm IST

        ന്യൂദല്‍ഹി: ദേവയാനി ഖോബ്രഗഡെ വിഷയത്തില്‍ അമേരിക്കയ്ക്കെതിരായ ഇന്ത്യന്‍ നടപടികള്‍ തുടരുന്നു. ദല്‍ഹിയിലെ അമേരിക്കന്‍ സെന്ററില്‍ ലൈസന്‍സ്‌ ഇല്ലാതെ സിനിമകള്‍ പ്രദര്‍ശിപ്പിക്കാന്‍ അനുവദിച്ചിരുന്നത്‌ പിന്‍വലിച്ച ഇന്ത്യ ജനുവരി 20ന്‌ മുമ്പായി ഇത്തരം അനധികൃത പ്രവര്‍ത്തികള്‍ അവസാനിപ്പിക്കണമെന്നും നിര്‍ദ്ദേശിച്ചു.
എല്ലാ ദിവസവും അമേരിക്കന്‍ സെന്ററില്‍ ക്ഷണിക്കപ്പെട്ട അതിഥികള്‍ക്ക്‌ മുന്നില്‍ നടത്തിയിരുന്ന സിനിമാ പ്രദര്‍ശനത്തിനാണ്‌ ഇന്ത്യ വിലക്ക്‌ ഏര്‍പ്പെടുത്തിയിരിക്കുന്നത്‌. അമേരിക്കന്‍ സെന്ററില്‍ നടക്കുന്ന കാര്യങ്ങളേപ്പറ്റി നിരീക്ഷിക്കുകയാണെന്നും നിയമവിരുദ്ധമായി യാതൊന്നും ഇന്ത്യയില്‍ ചെയ്യാന്‍ അമേരിക്കയെ അനുവദിക്കില്ലെന്നുമാണ്‌ ഇന്ത്യന്‍ നിലപാട്‌. ഇന്ത്യയിലെ നിയമങ്ങളും ദല്‍ഹി സര്‍ക്കാരിന്റെ നിയന്ത്രണങ്ങളും പാലിച്ചുവേണം സിനിമാ പ്രദര്‍ശനം ഉള്‍പ്പെടെയുള്ള കാര്യങ്ങള്‍ ചെയ്യാനെന്നും ഇന്ത്യന്‍ അധികൃതര്‍ പറയുന്നു.
ദേവയാനി പ്രശ്നത്തില്‍ അമേരിക്ക സ്വീകരിച്ച നടപടി ഇന്ത്യയ്ക്ക്‌ അമേരിക്കയുമായുള്ള ബന്ധത്തില്‍ വലിയ വിള്ളല്‍ വീഴ്ത്തിയെന്ന്‌ പ്രധാനമന്ത്രി മന്‍മോഹന്‍സിങ്‌ കഴിഞ്ഞ ദിവസം വെളിപ്പെടുത്തിയിരുന്നു. ഇതിനു ശേഷം അമേരിക്കയ്ക്ക്‌ കാലങ്ങളായി അനുവദിച്ചു നല്‍കിയിരുന്ന പല അനധികൃത സൗകര്യങ്ങളും കണ്ടെത്തി തടയുന്ന നടപടിയുമായി ഇന്ത്യ മുന്നോട്ട്‌ പോകുകയാണ്‌. അമേരിക്കന്‍ നയതന്ത്ര ഉദ്യോഗസ്ഥര്‍ വാഹനങ്ങളില്‍ പുറത്തേക്കു പോകുമ്പോള്‍ ചെറിയ അപകടം പോലും വരുത്താതെ വേണം സഞ്ചരിക്കാനെന്ന നിര്‍ദ്ദേശമാണ്‌ ഡ്രൈവര്‍മാര്‍ക്ക്‌ നല്‍കുന്നത്‌. ഏതെങ്കിലും കേസില്‍ പിടികൂടി ജയിലിലടച്ചേക്കാമെന്ന ഭയത്തിലാണ്‌ ഇന്ത്യയിലെ അമേരിക്കന്‍ നയതന്ത്ര ഉദ്യോഗസ്ഥര്‍.
അതിനിടെ ദേവയാനിയെ നഗ്നയാക്കി പരിശോധിച്ചതിന്റെ ദൃശ്യങ്ങളെന്ന പേരില്‍ ഇന്‍ര്‍നെറ്റുകളില്‍ പ്രചരിച്ച വീഡിയോ ദേവയാനിയുടെയല്ലെന്ന്‌ അമേരിക്ക വെളിപ്പെടുത്തി. വീഡിയോ ദൃശ്യങ്ങള്‍ വൈറലായി പ്രചരിച്ചത്‌ അമേരിക്കയ്ക്കെതിരായ വികാരങ്ങള്‍ ഇന്ത്യയില്‍ ശക്തിപ്പെടാന്‍ ഇടയായിട്ടുണ്ട്‌. 
    
</TEXT>
</DOC>