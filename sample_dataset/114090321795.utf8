<DOC>
<DOCNO>114090321795.utf8</DOCNO>
<TEXT>


           കൊലപാതക രാഷ്ട്രീയത്തിന് പ്രേരണയാവുന്നത് സര്‍ക്കാരിന്റെ നിഷ്‌ക്രിയത്വം: സുരേന്ദ്രന്‍    

Wednesday 3 September 2014 12:34 pm IST

        തിരുവനന്തപുരം: കണ്ണൂരിലെ കൊലപാതകരാഷ്ട്രീയത്തിന് സിപിഎമ്മിന് പ്രേരണ നല്‍കുന്നത് സര്‍ക്കാരിന്റെ നിഷ്‌ക്രിയത്വ നിലപാടാണെന്ന് ബിജെപി ജനറല്‍ സെക്രട്ടറി കെ.സുരേന്ദ്രന്‍. ഹര്‍ത്താലിനോടനുബന്ധിച്ച് ബിജെപി സംഘപരിവാര്‍ സംഘടനകള്‍ നടത്തിയ സെക്രട്ടേറിയേറ്റ് മാര്‍ച്ച് ഉദ്ഘാടനം ചെയ്യുകയായിരുന്നു അദ്ദേഹം.

കണ്ണൂരിലെ കൊലപാതകം യാദൃശ്ചികമോ ഒറ്റപ്പെട്ടതോ അല്ല. ആസൂത്രിതമാണ്. ജയരാജന്റെ മകന്റെ ഫേസ്ബുക്ക് പോസ്റ്റില്‍ നിന്നുതന്നെ അത് വ്യക്തമാണ്. സര്‍ക്കാര്‍ അക്രമികളെ സഹായിക്കുന്ന നിലപാടാണ് സ്വീകരിക്കുന്നത്. മനോജ് വധത്തിന്റെ അന്വേഷണച്ചുമതലയുള്ള സി.ഐ പ്രേംരാജ് സിപിഎം വിടുപണിചെയ്യുന്ന പാര്‍ട്ടി ഫ്രാക്ഷന്‍ കമ്മിറ്റിയംഗമാണ്. തടിയന്റവിട നസീറിനെ ജീപ്പില്‍ നിന്നിറക്കിവിട്ട് കുപ്രസിദ്ധനായ സി.ഐയാണ് ഇയാള്‍. ജയകൃഷ്ണന്‍മാസ്റ്റര്‍ വധക്കേസും ടി.പി.ചന്ദ്രശേഖരന്‍ വധഗൂഢാലോചനയും സിബിഐ അന്വേഷിച്ചിരുന്നുവെങ്കില്‍ മനോജിന്റെ വിലപ്പെട്ട ജീവന്‍ നഷ്ടപ്പെടില്ലായിരുന്നു. ടി.പി. കൊല്ലപ്പെട്ടപ്പോള്‍ ഇനി ഒരു രാഷ്ട്രീയകൊലപാതകമുണ്ടാകില്ലെന്ന് വീമ്പിളക്കിയ സര്‍ക്കാര്‍ ടി.പി.കേസില്‍ ഗൂഢാലോചന നടത്തിയ പ്രതികളെ രക്ഷപ്പെടാന്‍ സഹായിക്കുകയായിരുന്നു. കണ്ണൂരില്‍ ശ്രീകൃഷ്ണജയന്തി ആഘോഷങ്ങള്‍ നടത്താന്‍ അനുവദിക്കില്ലെന്നാണ് ഭീഷണി. സംഘടനാ പ്രവര്‍ത്തനം സിപിഎം പാര്‍ട്ടി നേതാക്കളുടെ ഔദാര്യമല്ല.

സിപിഎമ്മില്‍ ഇന്ന് അടിയന്തിരാവസ്ഥയ്ക്കുശേഷമുള്ള സമാന അവസ്ഥയാണ്. കണ്ണൂരില്‍ ആയിരങ്ങളാണ് പാര്‍ട്ടിവിട്ട് ബിജെപിയിലേക്ക് വരുന്നത്. ബംഗാളിലും കേരളത്തിലും ഇന്ന് സിപിഎമ്മിന് സംഘടനാ പ്രവര്‍ത്തനത്തിന് ആളെ കിട്ടാനില്ലാത്ത അവസ്ഥയാണ്. ഇത് മനസ്സിലാക്കിയാണ് പാര്‍ട്ടി സെക്രട്ടറി പ്രകാശ് കാരാട്ട് കണ്ണൂര്‍ മോഡല്‍ മാതൃകയാക്കണമെന്ന് പറഞ്ഞത്. കൊലപാതകരാഷ്ട്രീയത്തിന് പച്ചക്കൊടി കാട്ടുകയായിരുന്നു പ്രകാശ് കാരാട്ട് ചെയ്തത്. സിപിഎം നേതൃത്വം ആശയപരമായി പോരാട്ടം നടത്താനുള്ള അന്തസ് കാട്ടണം. സ്വയം പ്രതിരോധത്തിന്റെ മാര്‍ഗം സംഘപരിവാര്‍ സംഘടനകള്‍ക്കറിയാം. രാജ്യം ഭരിക്കുന്ന പാര്‍ട്ടിയെന്ന ഉത്തരവാദിത്വമുള്ളതുകൊണ്ടാണ് ആ മാതൃക സ്വീകരിക്കാത്തത്. സിപിഎം കേരളത്തില്‍ കാണിക്കുന്ന അക്രമത്തിന്റെ നാലിലൊന്ന് മറ്റ് സംസ്ഥാനങ്ങളില്‍ ആര്‍എസ്എസും സിപിഎമ്മും കാണിച്ചാല്‍ സിപിഎം എന്ന പ്രസ്ഥാനം രാജ്യത്തൊരിടത്തുമുണ്ടാവില്ലെന്നും സുരേന്ദ്രന്‍ പറഞ്ഞു.

കൊലപാതകരാഷ്ട്രീയമില്ലാതെ കമ്യൂണിസ്റ്റ് പാര്‍ട്ടിക്ക് നിലനില്‍പ്പില്ല എന്ന അവസ്ഥയായതുകൊണ്ടാണ് കണ്ണൂരില്‍ പഴയ അടവുനയം സിപിഎം സ്വീകരിക്കുന്നതെന്ന് ആര്‍എസ്എസ് വിഭാഗ് പ്രചാര്‍ പ്രമുഖ് പി.സുധാകരന്‍ പറഞ്ഞു. കണ്ണൂരില്‍ ആയിരക്കണക്കിന് പേര്‍ സിപിഎം വിടുകയാണ്. ഇത് തടയാന്‍ കൊലപാതകരാഷ്ട്രീയം കൊണ്ടാവില്ലെന്നും സുധാകരന്‍ പറഞ്ഞു.

ആര്‍എസ്എസ് സംഭാഗ്കാര്യവാഹ് റ്റി.വി.പ്രസാദ് ബാബു, ജില്ലാ കാര്യവാഹ് പി.മനോഹരന്‍, സഹകാര്യവാഹുമാരായ കെ.ജയകുമാര്‍, എസ്.അനീഷ്, ബിജെപി സംസ്ഥാന വൈസ് പ്രസിഡന്റ് ഡോ. പി.പി.വാവ, സെക്രട്ടറിമാരായ ജെ.ആര്‍.പത്മകുമാര്‍, സി.ശിവന്‍കുട്ടി, വക്താവ് അഡ്വ. വി.വി.രാജേഷ്, ജില്ലാ പ്രസിഡന്റ് അഡ്വ. എസ്.സുരേഷ്, ജനറല്‍ സെക്രട്ടറി ചെമ്പഴന്തി ഉദയന്‍, ദേശീയ സമിതിയംഗം കരമന ജയന്‍ തുടങ്ങിയവര്‍ പ്രകടനത്തിന് നേതൃത്വം നല്‍കി.
    
</TEXT>
</DOC>