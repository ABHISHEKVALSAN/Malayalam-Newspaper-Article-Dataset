<DOC>
<DOCNO>114070813056.utf8</DOCNO>
<TEXT>


           തീ തുപ്പാന്‍ ജര്‍മനി; നെഞ്ചില്‍ തീയോടെ ബ്രസീല്‍    

Tuesday 8 July 2014 10:18 am IST

ബെലോ ഹോറിസോന്റെ: ബ്രസീലിലെ നാടും നഗരവും... അല്ല ലോകം തന്നെ മൗനപ്രാര്‍ത്ഥനകളുടെ ഏകാന്ത വീഥികളിലൂടെ സഞ്ചാരം ആരംഭിച്ചുകഴിഞ്ഞു. 
ഊരാക്കുടുക്കുകള്‍ അഴിക്കുന്ന നെയ്മറിലെ കുഞ്ഞുമാന്ത്രികനില്ലാതെ, ഏതു കൊടുങ്കാറ്റിനെയും ഞൊടിയിടകൊണ്ട് ഇളംതെന്നലാക്കുന്ന തിയാഗോ സില്‍വയെന്ന നായകന്റെ തുണയില്ലാതെ ബ്രസീല്‍ വീട്ടുമുറ്റത്ത് പന്തുതട്ടാനിറങ്ങുന്നു. കാനറികള്‍ക്ക് നോവിന്റെ കതിര്‍മണികള്‍ വിളമ്പുക ലക്ഷ്യമിട്ട് കച്ചകെട്ടിവരുന്നത് ജര്‍മന്‍ പടയാളികള്‍. തീതുപ്പുക അവരുടെ ഉന്നം; നെഞ്ചിലെയും കളത്തിലെയും തീയണയ്ക്കുക മഞ്ഞപ്പടയുടെയും. ലാറ്റിനമേരിക്കന്‍ സ്വപ്‌നങ്ങള്‍ പേറുന്ന ബ്രസീലും യൂറോപ്യന്‍ ശക്തി ദുര്‍ഗങ്ങളായ ജര്‍മനിയും മുഖാമുഖം നില്‍ക്കുന്ന ഉശിരന്‍ കാല്‍പ്പന്തങ്കത്തോടെ ലോകകപ്പിന്റെ സെമിഫൈനല്‍ ഘട്ടത്തിന് ഇന്നു തിരശീല ഉയരും. പുലര്‍ച്ചെ 1.30നാണ് ഫുട്‌ബോള്‍ ചരിത്രത്തില്‍ മഹനീയ പാരമ്പര്യമേറെയുള്ള ഇരുസംഘങ്ങളും കൊമ്പുകോര്‍ക്കുന്നത്. നാളെ രണ്ടാം സെമിയില്‍ മുന്‍ ചാമ്പ്യന്മാരായ അര്‍ജന്റീനയെ ഹോളണ്ട് നേരിടും.
ആറാം ലോകകിരീടത്തില്‍ കണ്ണുവയ്ക്കുന്ന ബ്രസീലിന് നെയ്മര്‍ ഒരു വേദന;സില്‍വ നിരാശയേറ്റുന്ന കുറവും. ടീമിന്റെ കളിയടവുകളിലെ നിര്‍ണായക ഘടകങ്ങളായ ഇരുവരുടെയും അഭാവം ബ്രസീലിന് കനത്ത തിരിച്ചടി തന്നെന്നു പറയാം. എതിരാളികളുടെ ദൗര്‍ബല്യങ്ങളിലേക്ക് എന്നും പന്തടിച്ചുകയറ്റിയിട്ടുള്ള ജര്‍മനി മാനസികാധിപത്യം ഉറപ്പിച്ചെന്നതും അതിന്റെ മറ്റൊരു വശം. പക്ഷേ, ആരവങ്ങളുടെ ചിറകേറി ബ്രസീല്‍ കുതിച്ചാല്‍ ജര്‍മന്‍ പ്രതീക്ഷകളുടെ ബെര്‍ലിന്‍ മതില്‍ നിലംപൊത്തും. ടൂര്‍ണമെന്റില്‍ പെരുമയ്‌ക്കൊത്ത പ്രകടനം നടത്താന്‍ ബ്രസീലിന് ഇതുവരെയായിട്ടില്ല. എങ്കിലും കൊളംബിയക്കെതിരെ മഞ്ഞപ്പട യഥാര്‍ത്ഥ രൂപം പ്രാപിക്കുന്നതിന്റെ ലക്ഷണങ്ങള്‍ കണ്ടു. പ്രതിയോഗിയുടെ കേമത്തരത്തിനനുസരിച്ച് ഉയരും ബ്രസീലിന്റെ പ്രതിഭാവിലാസം. അതുകൊണ്ടുതന്നെ പഴയ മത്സരങ്ങളെ അടിസ്ഥാനപ്പെടുത്തി ബ്രസീലിനെ വിലയിരുത്തുക പ്രയാസം. 
സെമിയിലേക്കുള്ള ജര്‍മന്‍ മുന്നേറ്റവും ആധികാരികമല്ല. പോര്‍ച്ചുഗലിനെ തച്ചുതകര്‍ത്ത് ഉഗ്രപ്രതാപം കാട്ടിയ അവര്‍ പിന്നീടങ്ങോട്ട് അത്ര മിന്നിത്തിളങ്ങിയില്ല. ശത്രുനിഗ്രഹത്തിന് വിഭവശേഷിയുടെ കുറച്ചുമാത്രം വിനിയോഗിക്കേണ്ടതിന്റെ ആവശ്യമേ ഉണ്ടായിരുന്നുള്ളു ജര്‍മനിക്ക്. അതവര്‍ ശസ്ത്രക്രിയാ വൈദഗ്ധ്യത്തോടെ ചെയ്തുതീര്‍ക്കുകയായിരുന്നു. ഇന്നു നവ ജര്‍മനിയെയും പ്രതീക്ഷിക്കാമെന്നു ചുരുക്കം. 2002 ലെ കലാശക്കളിയില്‍ ഒളിവര്‍ ഖാനെന്ന വിഖ്യാത ഗോളിയുടെ വലയില്‍ വെടിയുണ്ടകള്‍ വര്‍ഷിച്ച മൊട്ടത്തലയന്‍ റൊണാള്‍ഡോ സമ്മാനിച്ച ദുഃസ്മരണകളെ ആട്ടിപ്പായിക്കാന്‍ പാകത്തിലൊരു പ്രതികാര കര്‍മ്മത്തിന്റെ കളവും ജര്‍മനി മനസില്‍ വരച്ചിട്ടുണ്ടാവാം.
    
</TEXT>
</DOC>