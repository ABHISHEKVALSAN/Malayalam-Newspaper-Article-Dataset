<DOC>
<DOCNO>114030781386.utf8</DOCNO>
<TEXT>


           40 ഡിഗ്രി ചൂട്‌: പാലക്കാടിന്‌ ചുട്ടുപൊള്ളുന്നു    

Friday 7 March 2014 10:35 pm IST

പാലക്കാട്‌: പാലക്കാടിന്‌ ചുട്ടുപൊള്ളുന്നു. ഒപ്പം കൊടും വരള്‍ച്ചയും. ഏതാനുംദിവസങ്ങളിലായി ഇവിടെ ചൂട്‌ 40 ഡിഗ്രിയോളം എത്തിയതോടെ തൊഴില്‍ സമയങ്ങളില്‍ നിയന്ത്രണം ഏര്‍പ്പെടുത്തിയിരിക്കുകയാണ്‌.
പുറത്തുപണിയെടുക്കുന്നവര്‍ ഉച്ചയ്ക്ക്‌ 12 മണിക്കും മൂന്നു മണിക്കുമിടയില്‍ സൂര്യാഘാതം ഏല്‍ക്കാതിരിക്കാന്‍ വിശ്രമിക്കണമെന്ന നിര്‍ദ്ദേശം അധികൃതര്‍ നല്‍കിയിട്ടുണ്ട്‌. വെയിലത്തു മിക്ക ഡാമുകളും വറ്റിവരണ്ടു. ഭാരതപ്പുഴയിലാകട്ടെ അവിടവിടങ്ങളിലുളള വെള്ളക്കെട്ട്‌ മാത്രമാണ്‌. മലമ്പുഴ ഡാമിെ‍ന്‍റ അവസ്ഥ പരിതാപകരമാണ്‌. കുടിവെള്ളത്തിനുപോലും വെള്ളം തുറന്നുവിടാന്‍ സാധിക്കാത്തവിധത്തില്‍ ജലനിരപ്പ്‌ താഴ്‌ന്നു. കഴിഞ്ഞവര്‍ഷം ഏറ്റവും കൂടുതല്‍ മഴലഭിച്ചെങ്കിലും തുലാവര്‍ഷവും വേനല്‍ മഴയും ലഭിക്കാതിരുന്നതാണ്‌ ഇത്തവണയും കടുത്തവരള്‍ച്ചക്ക്‌ ഇടയാക്കിയത്‌. 
കഴിഞ്ഞകാലവര്‍ഷത്തില്‍ മലമ്പുഴ ഡാമിന്റെ ജലനിരപ്പ്‌ റെക്കോഡായിരുന്നു. നാലുതവണ ഡാം തുറന്നുവിട്ടു. എന്നാല്‍ പിന്നീട്‌ ജലനിരപ്പ്‌ താഴ്‌ന്നു. ഇപ്പോള്‍ ജലനിരപ്പ്‌ 104 മീറ്ററാണ്‌. കൃഷിക്കായി പലതവണ ഡാമില്‍ നിന്ന്‌ വെള്ളം തുറന്നുവിട്ടതിനാലാണ്‌ ഇപ്പോള്‍ കുടിവെള്ള പ്രശ്നം രൂക്ഷമായത്‌. ഇനി കൃഷിക്കായി വെള്ളം തുറന്നുവിടില്ലെന്ന്‌ അധികൃതര്‍ അറിയിച്ചിട്ടുണ്ട്‌. ചൂടുകടുത്തതോടെ നെല്‍കൃഷിയും ഉണക്കുഭീഷണിയിലാണ്‌. പറമ്പിക്കുളം-ആളിയാര്‍ പദ്ധതിയില്‍ നിന്ന്‌ മാര്‍ച്ച്‌ രണ്ടാംപകുതിയില്‍ കേരളത്തിന്‌ ലഭിക്കേണ്ട ജലം തമിഴ്‌നാട്‌ നല്‍കാതിരുന്നതോടെ ഈ പ്രദേശത്തും രൂക്ഷമായ കുടിവെള്ള ക്ഷാമവും നെല്‍കൃഷി നാശവും ഉണ്ടായി. ജില്ലയിലെ കിണറുകളെല്ലാം തന്നെ വറ്റിതുടങ്ങി. ചൂടു രൂക്ഷമായതോടെ ചിക്കന്‍ പോക്സ്‌ ഉള്‍പ്പെടെയുള്ള രോഗങ്ങളും പടര്‍ന്നു പിടിക്കുന്നുണ്ട്‌. ഭീഷണിയുയര്‍ത്തി മഞ്ഞപ്പിത്തവും പലസ്ഥലങ്ങളിലും റിപ്പോര്‍ട്ട്‌ ചെയ്യപ്പെട്ടിട്ടുണ്ട്‌. മീനമാസമാകുന്നതോടെ വരള്‍ച്ച കൂടുതല്‍ രൂക്ഷമായേക്കും. 
കൃഷ്ണകുമാര്‍ ആമലത്ത്‌

</TEXT>
</DOC>