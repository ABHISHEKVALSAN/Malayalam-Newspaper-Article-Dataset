<DOC>
<DOCNO>114101833768.utf8</DOCNO>
<TEXT>


           മാളികപ്പുറം മേല്‍ശാന്തി കേശവന്‍ നമ്പൂതിരിക്ക്  ഇത് കുടുംബ സുകൃതം    

Saturday 18 October 2014 9:25 pm IST

        മാവേലിക്കര: ശബരിമല മാളികപ്പുറം മേല്‍ശാന്തിയായി തിരഞ്ഞെടുക്കപ്പെട്ടത് കുടുംബ സുകൃതമെന്ന് കൊറ്റാര്‍കാവ് ചെറുതലമഠം ഗൗരി നിവാസില്‍ എസ്. കേശവന്‍ നമ്പൂതിരി (48) പറഞ്ഞു. സന്നിധാനത്തും മാളികപ്പുറത്തും മേല്‍ശാന്തി ആകണമെന്നത് ജീവിതാഭിലാഷമായിരുന്നു. ശബരിമല മേല്‍ശാന്തി പട്ടികയിലും കേശവന്‍ നമ്പൂതിരിയുടെ പേരുണ്ടായിരുന്നു. മാളികപ്പുറത്തേക്ക് മൂന്നാം തവണയും ശബരിമല സന്നിധിയിലേക്ക് രണ്ടാം തവണയുമായിരുന്നു പട്ടികയില്‍ പേര്. 2006ല്‍ ചെട്ടികുളങ്ങര ദേവീക്ഷേത്രത്തിലെ പുറപ്പെടാ മേല്‍ശാന്തിയായിരുന്നു കേശവന്‍ നമ്പൂതിരി.

ഇരുപത്തെട്ടര വര്‍ഷം ശബരിമല ഉള്‍ക്കഴകം കീഴ്ശാന്തിയായിരുന്ന പരേതനായ വി. സുബ്രഹ്മണ്യന്‍ നമ്പൂതിരിയുടെ മകനാണ് കേശവന്‍ നമ്പൂതിരി. കേശവന്‍ നമ്പൂതിരിയുടെ പിതൃ സഹോദരന്‍ വിഷ്ണു ഗണപതി നമ്പൂതിരി 1981ലും അദ്ദേഹത്തിന്റെ മകന്‍ ജി. വിഷ്ണു നമ്പൂതിരി 2009ലും ശബരിമല മേല്‍ശാന്തിമാരായിരുന്നു.

ചെട്ടികുളങ്ങര ക്ഷേത്രത്തിലെ മേല്‍ശാന്തിയായിരുന്ന ജ്യേഷ്ഠന്‍ ഈശ്വരന്‍ നമ്പൂതിരിയോടൊപ്പം 1984ലാണ് കേശവന്‍ നമ്പൂതിരി പൂജകള്‍ആരംഭിക്കുന്നത്. 1986ല്‍ നീണ്ടൂര്‍ ദേവസ്വത്തിലെ ശ്രീകൃഷ്ണ സ്വാമി ക്ഷേത്രത്തില്‍ ശാന്തിജീവിതം തുടങ്ങി. പനച്ചൂര്‍ ദേവീക്ഷേത്രം, കൊഴിഞ്ഞനെല്ലൂര്‍ മനാഴി ക്ഷേത്രം, കാട്ടുവള്ളില്‍ ധര്‍മ്മശാസ്താ ക്ഷേത്രം, ചെന്നിത്തല ചാല മഹാദേവ ക്ഷേത്രം, മാവേലിക്കര ശ്രീകൃഷ്ണസ്വാമി ക്ഷേത്രം, മുതുകുളം കരുണാമുറ്റം മഹാദേവക്ഷേത്രം എന്നിവിടങ്ങളില്‍ ശാന്തിയായി പ്രവര്‍ത്തിച്ചിട്ടുണ്ട്. നാലുവര്‍ഷക്കാലം ചെട്ടികുളങ്ങര ക്ഷേത്രത്തിലെ കീഴ്ശാന്തിയായിരുന്നു. ഇപ്പോള്‍ ഒന്നര വര്‍ഷക്കാലമായി തട്ടാരമ്പലം സരസ്വതി ക്ഷേത്രത്തിലെ മേല്‍ശാന്തിയാണ്.

ഇന്നലെ രാവിലെ സരസ്വതി നടയില്‍ ലളിതാസഹസ്രനാമം ജപിക്കുമ്പോഴാണ് ദേവസ്വം ജീവനക്കാരന്‍, കേശവന്‍ നമ്പൂതിരിയെ മാളികപ്പുറത്തേക്ക് നറുക്കെടുത്ത വാര്‍ത്ത അറിയിച്ചത്. വടക്കത്തില്ലത്ത് പരേതയായ ഗൗരി അന്തര്‍ജനമാണ് അമ്മ. കൊട്ടാരക്കര പൂവറ്റൂര്‍ തെക്കടത്ത് മഠത്തില്‍ ടി.കെ. രാജിയാണ് ഭാര്യ. പരുമല പമ്പാ കോളേജിലെ ഒന്നാം വര്‍ഷ ബിരുദ വിദ്യാര്‍ത്ഥിനി സി.കെ. അഞ്ജലിയും ബിഷപ്പ് മൂര്‍ സ്‌കൂളിലെ അഞ്ചാം ക്ലാസ് വിദ്യാര്‍ത്ഥി സി.കെ. അനന്തുവുമാണ് മക്കള്‍. എത്രയും വേഗം സന്നിധാനത്ത് എത്തി നിര്‍മ്മാല്യ ദര്‍ശനം നടത്തണമെന്നതാണ് ഇപ്പോഴത്തെ ഏറ്റവും വലിയ ആഗ്രഹമെന്ന് കേശവന്‍ നമ്പൂതിരി പറഞ്ഞു.
    
</TEXT>
</DOC>