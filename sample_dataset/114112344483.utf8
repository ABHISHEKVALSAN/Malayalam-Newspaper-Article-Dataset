<DOC>
<DOCNO>114112344483.utf8</DOCNO>
<TEXT>


           മോദി സര്‍ക്കാര്‍ ലക്ഷ്യമിടുന്നത് പട്ടികജാതി-വര്‍ഗങ്ങളുടെ ഉന്നമനം: മുരുഗന്‍    

Sunday 23 November 2014 9:51 pm IST

        തൃശൂര്‍:പട്ടികജാതി-പട്ടികവര്‍ഗ സമൂഹത്തിന്റെ പുരോഗതിയാണ് മോദി സര്‍ക്കാരിന്റെ ലക്ഷ്യമെന്ന് പട്ടികജാതി മോര്‍ച്ച അഖിലേന്ത്യ സെക്രട്ടറി അഡ്വ. എല്‍. മുരുഗന്‍ പറഞ്ഞു.

പട്ടികജാതിക്കാരുടെ ഭരണഘടനാപരമായ അവകാശങ്ങള്‍ കവര്‍ന്നെടുക്കുകയും അട്ടിമറിക്കുകയുമാണ്  സംസ്ഥാന സര്‍ക്കാര്‍ ചെയ്യുന്നതെന്നും അദ്ദേഹം കുറ്റപ്പെടുത്തി. മോര്‍ച്ച സംസ്ഥാന കമ്മിറ്റി യോഗം ഉദ്ഘാടനം ചെയ്ത് സംസാരിക്കുകയായിരുന്നു അദ്ദേഹം.

പട്ടികജാതി ഫണ്ട് ഉപയോഗിച്ച് ആരംഭിച്ച പാലക്കാട് മെഡിക്കല്‍ കോളേജിലെ അനധികൃത നിയമനങ്ങള്‍ റദ്ദാക്കണം. കേരളത്തിലെ ആദിവാസി കോളനികളിലെ ശിശുമരണങ്ങള്‍ക്ക് ഉത്തരവാദി സംസ്ഥാന സര്‍ക്കാരാണ്.

പട്ടികജാതി സമൂഹത്തിന് ഭൂമി, വീട്, വിദ്യാഭ്യാസം, തൊഴില്‍ എന്നിവ നല്‍കുന്നതില്‍ കേരളം മാറി മാറി ഭരിച്ച സര്‍ക്കാരുകള്‍ പരാജയപ്പെട്ടുവെന്നും മുരുഗന്‍ കുറ്റപ്പെടുത്തി.

മോര്‍ച്ച സംസ്ഥാന പ്രസിഡന്റ് ഷാജുമോന്‍ വട്ടേക്കാട്ട് അദ്ധ്യക്ഷത വഹിച്ചു. ബിജെപി സംസ്ഥാന വൈസ് പ്രസിഡന്റ് പി.എം.വേലായുധന്‍, മോര്‍ച്ച സംസ്ഥാന സെക്രട്ടറി രാജി പ്രസാദ്, ബിജെപി ജില്ലാ പ്രസിഡന്റ് എ. നാഗേഷ്, ബിജെപി ജില്ലാ ജനറല്‍ സെക്രട്ടറി അഡ്വ.രവികുമാര്‍ ഉപ്പത്ത്, മോര്‍ച്ച സംസ്ഥാന ജനറല്‍ സെക്രട്ടറി സി.എ. പുരുഷോത്തമന്‍, രേണുസുരേഷ്, ബി.കെ.പ്രേമന്‍, എ.പി.ഉണ്ണി, കെ.അശോകുമാര്‍, കെ.കെ. സദാനന്ദന്‍, ആര്‍ട്ടിസ്റ്റ് ഗോപാല്‍ജി എന്നിവര്‍ സംസാരിച്ചു.
    
</TEXT>
</DOC>