<DOC>
<DOCNO>114100429904.utf8</DOCNO>
<TEXT>


           വിദ്യാര്‍ത്ഥിയെ മര്‍ദ്ദിച്ച പോലീസുകാരന് സസ്‌പെന്‍ഷന്‍    

Saturday 4 October 2014 4:12 pm IST

        തൃശൂര്‍: പൂജവയ്‌പ്പിന്‌ ക്ഷേത്രത്തിലെത്തിയ വിദ്യാര്‍ത്ഥിയെ മര്‍ദ്ദിച്ച പോലീസുകാരനെ സസ്‌പെന്‍ഡ് ചെയ്തു. തൃശൂര്‍ ഈസ്റ്റ്‌ സ്റ്റേഷനിലെ ഡ്രൈവര്‍ ഹരിദാസിനെയാണ് സസ്‌പെന്‍ഡ് ചെയ്തത്. പൂജവയ്‌പ്പിന്‌ ക്ഷേത്രത്തിലെത്തിയ ഒന്‍പതാം ക്ലാസ്‌ വിദ്യാര്‍ത്ഥിയെ മോഷണക്കുറ്റം ആരോപിച്ചായിരുന്നു മര്‍ദ്ദനം.

മര്‍ദ്ദനത്തില്‍ പരിക്കേറ്റ കുട്ടിയെ ജനറല്‍ ആശുപത്രിയില്‍ പ്രവേശിപ്പിച്ചു. ബുധനാഴ്ച വൈകീട്ട് ക്ഷേത്രത്തില്‍ വച്ച് നൃത്താധ്യാപികയുടെ ബാഗ് മോഷ്ടിച്ചെന്ന് ആരോപിച്ച് ഇയാള്‍ കുട്ടിയെ മര്‍ദ്ദിച്ചത്. എന്നാല്‍ അന്നേ ദിവസം ഇയാള്‍ ഡ്യുട്ടിയില്‍ ആയിരുന്നില്ലെന്നും പിന്നീട് കണ്ടെത്തിയിരുന്നു. കൂടാതെ മോഷണം പോയ ബാഗ് നൃത്താധ്യാപികയുടെ വീട്ടില്‍ നിന്നുതന്നെ കണ്ടെത്തുകയും ചെയ്തിരുന്നു. നിരപരാധിയാണെന്ന് പറഞ്ഞിട്ടും മര്‍ദ്ദനം തുടരുകയായിരുന്നു.

കുട്ടിയുടെ രക്ഷിതാക്കള്‍ വിയ്യൂര്‍ പോലീസില്‍ പരാതി നല്‍കിയപ്പോള്‍ കേസ് ഒതുക്കി തീര്‍ക്കാനായി ഇയാള്‍ ആശുപത്രിയിലെത്തിയതായും ആരോപണമുണ്ടായിരുന്നു. എന്നാല്‍, കുട്ടിയെ മര്‍ദ്ദിച്ചിട്ടില്ലെന്നും പരാതി വ്യാജമാണെന്നുമാണ് ഹരിദാസ് പറഞ്ഞിരുന്നത്. ചൈല്‍ഡ് വെല്‍ഫെയര്‍ കമ്മറ്റി പ്രതിഷേധവുമായി രംഗത്ത്‌ വന്നതോടെ സംഭവത്തില്‍ വിശദമായ റിപ്പോര്‍ട്ട് നല്‍കാന്‍ കമ്മീഷണര്‍ പേരാമംഗലം സിഐയെ ചുമതലപ്പെടുത്തുകയായിരുന്നു.
    
</TEXT>
</DOC>