<DOC>
<DOCNO>114070813243.utf8</DOCNO>
<TEXT>


           നെയ്മര്‍ ആയുര്‍വേദ ചികിത്സക്ക് കേരളത്തിലേക്ക്?    

Tuesday 8 July 2014 10:29 pm IST

തിരുവനന്തപുരം: ബ്രസീല്‍ സൂപ്പര്‍താരം നെയ്മറിന് കേരളത്തില്‍ ആയുര്‍വേദ ചികിത്സ നല്‍കുന്നതിന്റെ സാധ്യത ആരായുന്നു. ലോകകപ്പില്‍ കൊളംബിയക്കെതിരായ മത്സരത്തിലാണ് നെയ്മര്‍ക്ക് നട്ടെല്ലിന് പരിക്കേറ്റത്. നട്ടെല്ലിന് ക്ഷതമേറ്റ നെയ്മര്‍ക്ക് ആയുര്‍വേദ ചികിത്സ ഫലപ്രദമായിരിക്കുമെന്ന് ബ്രസീലിലെ ഡോക്ടര്‍മാര്‍ ഉപദേശിച്ചിരുന്നു. ഇക്കാര്യം കേരള ഫുട്ബോള്‍ അസോസിയേഷന്‍ മുഖ്യമന്ത്രിയെ അറിയിച്ചു. കേരളത്തില്‍ ചികിത്സ നല്‍കാമെന്ന് ബ്രസീല്‍ ഫുട്‌ബോള്‍ ഫെഡറേഷനെ അറിയിക്കുന്നത് പരിഗണിക്കാന്‍ മുഖ്യമന്ത്രി ഉമ്മന്‍ചാണ്ടി നിര്‍ദ്ദേശം നല്‍കി. തുടര്‍ന്ന്  ആരോഗ്യമന്ത്രി വി.എസ്. ശിവകുമാര്‍ തിരുവനന്തപുരത്തെ അയുര്‍വേദ കോളേജിലെ ഡോക്ടര്‍മാരുമായി ബന്ധപ്പെട്ടു. നെയ്മറുടെ ചികിത്സാരേഖകളും എക്‌സ് റേയും മറ്റും ഓണ്‍ലൈന്‍ വഴി പരിശോധിച്ച ഡോക്ടര്‍മാര്‍ താരത്തിന് കേരളത്തില്‍ വിദഗ്ദ്ധ ചികിത്സ നല്‍കാനാകുമെന്നാണ് അറിയിച്ചിരിക്കുന്നത്. ഇതേക്കുറിച്ച് ഇന്നുചേരുന്ന വിദഗ്ദ്ധ യോഗം സ്ഥിതിഗതികള്‍ വിലയിരുത്തും. നിലപാട് ബ്രസീല്‍ ഫുട്‌ബോള്‍ ഫെഡറേഷനെ അറിക്കും. അതിനുശേഷം ഇതുസംബന്ധിച്ച് ബ്രസീല്‍ ഫുട്‌ബോള്‍ ഫെഡറേഷന്‍ തീരുമാനമെടുക്കും.
ക്വാര്‍ട്ടര്‍ ഫൈനലിന്റെ എണ്‍പത്തിയെട്ടാം മിനിറ്റിലാണ് കൊളിംബിയന്‍ താരം സുനിഗയുടെ ചവിട്ടേറ്റ് നെയ്മറുടെ നട്ടെല്ലിന് പരിക്കേറ്റത്. വേദനകൊണ്ട് പുളഞ്ഞ നെയ്മറെ ആശുപത്രിയിലേക്ക് കൊണ്ടുപോകുകയായിരുന്നു. വിദഗ്ദ്ധ പരിശോധനയില്‍ നെയ്മറുടെ പരിക്ക് ഗുരുതരമാണെന്ന് കണ്ടെത്തി. ഒന്നരമാസത്തെ വിശ്രമവും ഡോക്ടര്‍മാര്‍ നിര്‍ദ്ദേശിച്ചു. ഇതേത്തുടര്‍ന്ന് നെയ്മര്‍ ലോകകപ്പില്‍നിന്ന് പുറത്തുപോകുകയായിരുന്നു.
    
</TEXT>
</DOC>