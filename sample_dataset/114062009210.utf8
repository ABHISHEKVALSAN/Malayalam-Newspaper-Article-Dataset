<DOC>
<DOCNO>114062009210.utf8</DOCNO>
<TEXT>


           പാരിസ്ഥിതികാനുമതി റദ്ദാക്കുന്നത്‌ പരിഗണിക്കും- പ്രകാശ്‌ ജാവ്ദേക്കര്‍    

Friday 20 June 2014 11:07 pm IST

തൃശൂര്‍: ആറന്മുള വിമാനത്താവളം നിര്‍മിക്കുന്നതിന്‌ കഴിഞ്ഞ കേന്ദ്രസര്‍ക്കാര്‍ നല്‍കിയ പാരിസ്ഥിതികാനുമതി റദ്ദാക്കണമെന്ന ആവശ്യം പരിഗണിക്കുമെന്നും, ഇതുസംബന്ധിച്ച്‌ കൈക്കൊണ്ട നടപടികളെല്ലാം പുനപരിശോധിക്കുമെന്നും കേന്ദ്ര പരിസ്ഥിതി-വനം വകുപ്പ്‌ മന്ത്രി പ്രകാശ്‌ ജാവ്ദേക്കര്‍ ആറന്മുള സമരസമിതി നേതാക്കള്‍ക്ക്‌ ഉറപ്പുനല്‍കി. 
ആറന്മുള സമരസമിതി നേതാക്കളായ കുമ്മനം രാജശേഖരന്‍, പി. ഇന്ദുചൂഡന്‍, ആര്‍എസ്‌എസ്‌ പ്രാന്ത സംഘചാലക്‌ പി.ഇ.ബി. മേനോന്‍, പ്രാന്ത കാര്യവാഹ്‌ പി. ഗോപാലന്‍കുട്ടി മാസ്റ്റര്‍ തുടങ്ങിയവര്‍ രാമനിലയത്തില്‍ വച്ച്‌ നല്‍കിയ നിവേദനം സ്വീകരിച്ചുകൊണ്ടാണ്‌ മന്ത്രി സര്‍ക്കാരിന്റെ നിലപാട്‌ വ്യക്തമാക്കിയത്‌.
ആറന്മുള നെല്‍വയലും കുന്നും കാവും പുഴയും ആരാധനാലയങ്ങളും നശിപ്പിക്കുന്നതിന്‌ കേന്ദ്ര സര്‍ക്കാര്‍ കൂട്ടുനില്‍ക്കില്ല. പദ്ധതി എവിടെ എങ്ങനെ നടപ്പാക്കണമെന്ന്‌ തീരുമാനിക്കുന്നത്‌ കമ്പനിയല്ല, സര്‍ക്കാരാണ്‌. പരിസ്ഥിതിക്ക്‌ കോട്ടം തട്ടുന്ന ഒരു പദ്ധതിക്കും കൂട്ടുനില്‍ക്കില്ലെന്നും മന്ത്രി അറിയിച്ചു. വിമാനത്താവള കമ്പനി നല്‍കിയ അപേക്ഷയും ഹാജരാക്കിയ രേഖകളും അസാധുവും അസത്യവുമാണെന്ന്‌ ഗ്രീന്‍ ട്രിബ്യൂണലും, റണ്‍വേയ്ക്ക്‌ വേണ്ടി നികത്തിയ പുഴയും ചാലും പൂര്‍വസ്ഥിതിയിലാക്കണമെന്ന്‌ ഹൈക്കോടതിയും വിധിച്ച പശ്ചാത്തലത്തില്‍ കേന്ദ്രസര്‍ക്കാര്‍ പാരിസ്ഥിതികാനുമതി പൂര്‍ണമായും റദ്ദാക്കണമെന്ന്‌ സമരസമിതി നേതാക്കള്‍ മന്ത്രിയോട്‌ ആവശ്യപ്പെട്ടു.
പാരിസ്ഥികാഘാത പഠനം നടത്തിയ എന്‍വിറോ കീയര്‍ എന്ന സ്ഥാപനത്തിന്‌ അംഗീകാരമുണ്ടായിരുന്നില്ല. പാരിസ്ഥിതിക നിയമമനുസരിച്ച്‌ നടത്തേണ്ട പൊതുഅന്വേഷണവും പ്രഹസനമായിരുന്നു. ഇക്കാരണങ്ങളാല്‍ കേന്ദ്ര പരിസ്ഥിതി മന്ത്രാലയത്തിന്റെ അനുമതി ഉത്തരവ്‌ നിലനില്‍ക്കുന്നതല്ലെന്നും കോടതി ചൂണ്ടിക്കാണിച്ചിട്ടുണ്ടെന്ന്‌ സമരസമിതി നേതാക്കള്‍ മന്ത്രിയെ ധരിപ്പിച്ചു. കോടതിയില്‍ കമ്പനി നല്‍കുന്ന അപ്പീല്‍ കേസില്‍ കേന്ദ്ര സര്‍ക്കാര്‍ വിമാനത്താവളത്തിനെതിരെ ശക്തമായ നിലപാട്‌ സ്വീകരിക്കണമെന്നും നേതാക്കള്‍ അഭ്യര്‍ഥിച്ചു. സമരസമിതിയുടെ ആവശ്യങ്ങള്‍ പരിഗണിച്ച്‌ കേന്ദ്ര തീരുമാനം സുപ്രീംകോടതിയെ അറിയിക്കുമെന്ന്‌ മന്ത്രി വ്യക്തമാക്കി.
    
</TEXT>
</DOC>