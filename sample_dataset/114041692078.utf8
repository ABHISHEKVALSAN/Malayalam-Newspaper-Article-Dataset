<DOC>
<DOCNO>114041692078.utf8</DOCNO>
<TEXT>


           അമ്മയുടെ സഹപ്രവര്‍ത്തകന്‍ പിഞ്ചുകുഞ്ഞിനെയും വീട്ടമ്മയേയും വെട്ടിക്കൊന്നു     

Wednesday 16 April 2014 11:19 pm IST

ആറ്റിങ്ങല്‍: ടെക്‍നോപാര്‍ക്കില്‍ ജോലിചെയ്യുന്ന യുവതിയുടെ സഹപ്രവര്‍ത്തകന്റെ വെട്ടേറ്റ്‌ നാലുവയസ്സുകാരി മകളും ഭര്‍തൃമാതാവും കൊല്ലപ്പെട്ടു. ഭര്‍ത്താവ്‌ വെട്ടേറ്റ്‌ ഗുരുതരമായ പരിക്കുകളോടെ ആശുപത്രിയില്‍. ആറ്റിങ്ങല്‍ ആലംകോട്‌ അവിക്സിന്‌ എതിര്‍വശം തുഷാരത്തില്‍ വിജയമ്മ (ഓമന 57), ചെറുമകള്‍ സ്വസ്തിക (4) എന്നിവരാണ്‌ കൊല്ലപ്പെട്ടത്‌. ഓമനയുടെ മകന്‍ ലിജീഷ്‌ (35) ഗുരുതരമായി പരിക്കേറ്റ്‌ ചികിത്സയിലാണ്‌. സംഭവസമയം ലിജീഷിന്റെ ഭാര്യ അനുശാന്തി(സ്വാതി) ഓഫീസിലായിരുന്നു. കൊലനടത്തിയ തിരുവനന്തപുരം കിരമണല്‍ മാഗി കോട്ടേജില്‍ നിനോ മാത്യു (40)വിനെ പോലീസ്‌ പിടികൂടി. 

ഇന്നലെ ഉച്ചയ്ക്ക്‌ ഒരു മണിയോടെയാണ്‌ സംഭവം. ഓമനയും ചെറുമകള്‍ സ്വസ്തികയുമാണ്‌ വീട്ടിലുണ്ടായിരുന്നത്‌. ഈ സമയം വെട്ടുകത്തിയുമായി അതിക്രമിച്ചുകയറിയ നിനോ മാത്യു ഓമനയെയും സ്വസ്തികയെയും വെട്ടിവീഴ്ത്തുകയായിരുന്നു. ഇരുവരും കൊല്ലപ്പെട്ടെന്ന്‌ ഉറപ്പുവരുത്തിയ നിനോ മാത്യു ലിജീഷിനെയും കാത്ത്‌ വാതിലിന്‌ പുറകില്‍ ഒളിച്ചു നിന്നു. പുതിയ വീടിന്റെ പണി സ്ഥലത്തുനിന്ന്‌ മടങ്ങിയെത്തിയ ലിജീഷ്‌ വീടിനുള്ളില്‍ കയറവെ വെട്ടിവീഴ്ത്തി. ഇതിനുശേഷം ലിനോ അടുക്കളവാതില്‍ വഴി പുറത്തേയ്ക്കോടി.

ദേഹത്തു ചോര പുരണ്ട നിലയില്‍ വീട്ടില്‍ നിന്നും ഒരാള്‍ ഓടി രക്ഷപ്പെടുന്നതുകണ്ട നാട്ടുകാര്‍ വീട്ടിലെത്തി പരിശോധിച്ചപ്പോഴാണ്‌ മൂവരും വെട്ടേറ്റ്‌ കിടക്കുന്നതുകണ്ടത്‌. ഓമനയും സ്വസ്തികയും അടുക്കളയിലാണ്‌ മരിച്ചു കിടന്നത്‌. നാട്ടുകാര്‍ അറിയിച്ചതനുസരിച്ച്‌ പോലീസ്‌ സ്ഥലത്തെത്തി. തുടര്‍ന്ന്‌ ഫയര്‍ഫോഴ്സിന്റെ ആംബുലന്‍സില്‍ ആറ്റിങ്ങലിലെ സ്വകാര്യ ആശുപത്രിയിലേക്ക്‌ മരിച്ച ഓമനയെയും സ്വസ്തികയെയും മാറ്റി. ഗുരുതരമായി പരിക്കേറ്റ ലിജീഷിനെ തിരുവനന്തപുരം മെഡിക്കല്‍കോളേജിലേക്ക്‌ കൊണ്ടുപോയി. പിന്നീട്‌ ലിജീഷിനെ അടിയന്തര ശസ്ത്രക്രിയകള്‍ക്കായി സ്വകാര്യ ആശുപത്രിയിലേക്ക്‌ മാറ്റുകയായിരുന്നു. 

മൂഴിയാറില്‍ വൈദ്യുതിബോര്‍ഡ്‌ അസിസ്റ്റന്റ്‌ എഞ്ചിനിയറാണ്‌ ലിജീഷ്‌. നിനോ മാത്യുവിനെക്കുറിച്ച്‌ പോലീസ്‌ അന്വേഷണം ആരംഭിച്ചു. കൂടുതല്‍ വിവരങ്ങള്‍ പോലീസ്‌ പുറത്തുവിട്ടിട്ടില്ല. 
    
</TEXT>
</DOC>