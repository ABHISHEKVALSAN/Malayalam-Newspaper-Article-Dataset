<DOC>
<DOCNO>114092186410.utf8</DOCNO>
<TEXT>


           അറിയില്ലേ, കേജ്‌രിവാള്‍ ശങ്കരന്‍ നായരെ    

Sunday 21 September 2014 10:08 am IST

കേജ്‌രിവാള്‍ എന്ന അരവിന്ദിനും ശങ്കരന്‍ നായര്‍ക്കും തമ്മിലെന്തു ബന്ധമെന്നു തോന്നാം. ബന്ധമുണ്ട്‌. പറഞ്ഞു വരുമ്പോള്‍ അവര്‍ രണ്ടും ഒന്നുതന്നെയാണെന്നു പോലും തോന്നിപ്പോകും. കേജ്‌രിവാള്‍ ഇന്നലത്തെ മഴയില്‍ കിളിര്‍ത്ത തകരയാണ്‌. പക്ഷേ അതു വടവൃക്ഷമാണെന്നു സ്വയം ഒരു ബോര്‍ഡു വെക്കുകയും മാധ്യമ വൈതാളികര്‍ അത്‌ ഏറ്റു പറയുകയും ചെയ്തുവെന്ന്‌ കരുതി തകര വടവൃക്ഷമാകുമോ. ആകില്ല. പക്ഷേ ഒരുവര്‍ഷം കൊണ്ട്‌ ഒരു പാര്‍ട്ടി ഒരു സംസ്ഥാനത്തു ഭരണത്തില്‍ വന്നില്ലേ, അപ്പോള്‍ കേജ്‌രിവാള്‍ ചെറിയവനാണോ എന്നാണു ചിലരുടെ ചോദ്യം. അല്ല, അത്രയ്ക്കു രാഷ്ട്രീയ ഓര്‍മ്മയില്ലെ? വിശ്വനാഥ്‌ പ്രതാപ്‌ സിംഗ്‌ എന്ന വി.പി.സിംഗിന്റെ വളര്‍ച്ചയും തകര്‍ച്ചയും എങ്ങനെ എത്രകാലം കൊണ്ടായിരുന്നു. അപ്പോള്‍ കേജ്‌രിവാളിന്റെ തകര്‍ച്ച നാട്ടിന്‍പുറത്തു കാരു പറയും പോലെ എപ്പോള്‍ തുടങ്ങി എന്നു ചോദിച്ചാല്‍ മതിയെന്നാണു സ്ഥിതി.
കേജ്‌രിവാളിനെ അല്ല, അണ്ണാ ഹസാരെയെയാണ്‌ ജനങ്ങള്‍ തുണച്ചത്‌. അതൊരു പ്രതീക്ഷയായിരുന്നു, വിശ്വാസമായിരുന്നു. കേജ്‌രിവാള്‍ അണ്ണാ ഹസാരെയുടെ ആള്‍ക്കൂട്ട പിന്തുണ തട്ടിയെടുക്കുകയായിരുന്നു. അതിനു തെളിവാണ്‌ അണ്ണയുടെ നേതൃത്വം അംഗീകരിച്ചവര്‍ കേജ്‌രിയുമായി വഴിപിരിഞ്ഞത്‌. കിരണ്‍ ബേദി, സന്തോഷ്‌ ഹെഗ്ഡേ, രാംദേവ്‌... എന്നിങ്ങനെ ഇപ്പോള്‍ ഒപ്പം ഇല്ലാത്തവര്‍ ഏറെയാണ്‌. അവര്‍ക്കൊപ്പം എത്രയെത്ര സാധാരണക്കാര്‍ അകന്നു പോയി. അപ്പോള്‍ ചോദിച്ചേക്കാം എങ്കില്‍പിന്നെ എങ്ങനെ ദല്‍ഹിയില്‍ സര്‍ക്കാര്‍ ഉണ്ടാക്കിയെന്ന്‌. ദല്‍ഹിക്കാര്‍ക്ക്‌ പുതുമയോടുള്ള പരീക്ഷണം ഒരു പഴയ ചരിത്രമാണെന്നത്‌ രാഷ്ട്രീയ പാഠം. ഈ ലോക്സഭാ തെരഞ്ഞെടുപ്പില്‍ എഎപിക്ക്‌ കെട്ടിവെച്ച കാശ്‌ കിട്ടുന്ന മണ്ഡലങ്ങള്‍ ദല്‍ഹിയില്‍ പോലും എത്രയെന്നു തെരഞ്ഞെടുപ്പു കഴിയുമ്പോള്‍ തെളിയും.
ഇതൊക്കെ മനസിലാക്കി പാര്‍ട്ടി പിരിച്ചു വിടാനാണ്‌ എഎപി നേതാവ്‌ കേജ്‌രി വാളിന്റെ നീക്കം. കാരണം ഗാന്ധിജിയുടെ വഴിത്താരയിലാണ്‌ കേജ്‌രി. ഉദ്ദേശ്യം കഴിഞ്ഞാല്‍ സംഘടന പിരിച്ചു വിടണമെന്നാണല്ലോ ഗാന്ധിയന്‍ നയം. സ്വാതന്ത്ര്യം കിട്ടിക്കഴിഞ്ഞപ്പോള്‍ കോണ്‍ഗ്രസ്‌ പിരിച്ചു വിടണമെന്ന്‌ ഗാന്ധിജി ആവശ്യപ്പെട്ടതാണല്ലോ. അങ്ങനെ ഉദ്ദേശ്യ സാധ്യത്തിനാണിപ്പോള്‍ കേജ്‌രിയുടെ പരിശ്രമം. വാരാണസിയില്‍ കേജ്‌രി ലോക്സഭയിലേക്ക്‌ തെരഞ്ഞെടുക്കപ്പെടാന്‍ സ്ഥാനാര്‍ത്ഥിാ‍യിരിക്കെ ആ പ്രഖ്യാപനത്തിനുള്ള ആദ്യ ചുവടുവെച്ചു. കേജ്‌രി പറഞ്ഞു, എംപിയാകുകയല്ല എന്റെ ലക്ഷ്യം, മറിച്ച്‌ അഴിമതി പോലുള്ള വിഷയങ്ങള്‍ ജനശ്രദ്ധയില്‍ കൊണ്ടുവരികയാണ്‌. നോക്കണേ- തുടക്കത്തിനു മുമ്പേ തോല്‍വി സമ്മതിക്കുന്ന നയം.
അപ്പോള്‍ ചില വിഷയങ്ങള്‍ ജനശ്രദ്ധയില്‍ കൊണ്ടുവരികയാണു ലക്ഷ്യമെങ്കില്‍ എന്തിനു വാരാണസിയില്‍ പോയി ചീമുട്ടയും ചെരിപ്പേറും വാങ്ങണം. എന്തിനു കരിങ്കൊടിയും കരിമഷിയും നേടണം. അവിടെയാണ്‌ അരവിന്ദ്‌ കേജ്‌രിവാളിന്റെ ശങ്കരന്‍ നായര്‍ ബന്ധം.
ശങ്കരന്‍ നായരുടെ അയല്‍ വീട്ടില്‍ വലിയ വിവാഹചടങ്ങ്‌. തലേന്നെന്നല്ല, ആഴ്ച മുമ്പേ തുടങ്ങിയതാണ്‌ മറ്റു പലര്‍ക്കുമൊപ്പം തന്നാലാവുന്നതുപോലെ നായരുടെ സേവനങ്ങള്‍ അവിടെ. കാര്യമായൊന്നും ചെയ്യാനില്ലെങ്കിലും എല്ലാം താനെന്ന ഭാവത്തില്‍ പണിയെടുത്തു. എല്ലാം ചില നല്ല വാക്കുകളും പ്രശംസകളും പ്രകീര്‍ത്തനങ്ങളും മാത്രം കൊതിച്ച്‌. കല്യാണത്തലേന്ന്‌ രാത്രി. ബന്ധുക്കളും നാട്ടുകാരുമെല്ലാം പരസ്പരം കുശലം പറയുന്നു. അവര്‍ ഒരുക്കങ്ങളെ പ്രശംസിക്കുന്നു. ആരും പക്ഷേ നായരുടെ പങ്ക്‌ പരിഗണിക്കുന്നില്ല. ഒടുവില്‍ സഹികെട്ട്‌ നായര്‍ ഒരു പണിയൊപ്പിച്ചു- അതിഥികള്‍ക്ക്‌ മൂന്നും കൂട്ടി മുറുക്കാനായി വെച്ചിരുന്ന ചുണ്ണാമ്പു പാത്രം തട്ടിത്താഴെയിട്ടു. പന്തലിന്റെ പ്രധാന സ്ഥാനത്തുതന്നെ അതു വീണു. അവിടമാകെ ചുണ്ണാമ്പ്‌. എത്ര വൃത്തിയാക്കിയിട്ടും മായുന്നില്ല. പിന്നെ വന്നവരെല്ലാം ചോദിച്ചു, ഛെ, ഇതാരാ ഇവിടെ കമിഴ്ത്തിയത്‌. എല്ലാവരും മറുപടി പറഞ്ഞു, ഓ, അതു നമ്മുടെ അങ്ങേതിലെ ശങ്കരന്‍ നായര്‌. അതുകേട്ട്‌ നായര്‍ ആശ്വസിച്ചു, അങ്ങനെ എന്നെക്കുറിച്ച്‌ എല്ലാവരും പറയുന്നു. വാരാണസിയില്‍ ചുണ്ണാമ്പുപാത്രം മറിച്ചിട്ടതാരാ..... ഓ, നമ്മുടെ അരവിന്ദ്‌ കേജ്‌രിവാള്‍ ശങ്കരന്‍നായര്‍...
കെ.എസ്‌. ഗോപിനാഥന്‍ നായര്‍
മണ്ണഞ്ചേരി, ആലപ്പുഴ

</TEXT>
</DOC>