<DOC>
<DOCNO>114011468236.utf8</DOCNO>
<TEXT>


           പോലീസ്‌ ജീപ്പ്പ്‌ ബൈക്കിലിടിച്ച്‌ രണ്ട്‌ യുവാക്കള്‍ മരിച്ചു    

Tuesday 14 January 2014 11:12 pm IST

        തിരുവനന്തപുരം: പോലീസ്‌ ജീപ്പ്പ്‌ ബൈക്കുമായി കൂട്ടിയിടിച്ച്‌ ബൈക്ക്‌ യാത്രക്കാരായ രണ്ട്‌ യുവാക്കള്‍ മരിച്ചു. അപകടത്തില്‍പ്പെട്ടവരെ ആശുപത്രിയിലെത്തിക്കാന്‍ പോലീസ്‌ തയ്യാറായില്ലെന്നാരോപിച്ച്‌ നാട്ടുകാര്‍ മൃതദേഹവുമായി റോഡ്‌ ഉപരോധിച്ചു. വെങ്ങാനൂര്‍ സിസിലിപുരം കാരണച്ചന്‍വിളാകം വിജയഭവനില്‍ താമസം വിജയരാജ്‌-സുചിത്ര ദമ്പതികളുടെ മകന്‍ ഉണ്ണി എന്ന വിജയപ്രകാശ്(24) , ത്സാര്‍ഖണ്ഡ്‌ സ്വദേശി ബച്ചന്‍ മഹല്‍ദാര്‍(22) എന്നിവരാണ്‌ മരിച്ചത്‌. 
മണക്കാട്‌ ടോള്‍ ജംഗ്ഷന്‌ സമീപം ഇന്നലെ രാവിലെ എട്ടുമണിയോടെയായിരുന്നു അപകടം. എസ്‌എപി ക്യാമ്പില്‍ നിന്നും വിഴിഞ്ഞത്തേക്ക്‌ പോലീസുകാര്‍ക്ക്‌ ഭക്ഷണവുമായി പോയ പോലീസ്‌ ജീപ്പ്പാണ്‌ ബൈക്ക്‌ യാത്രക്കാരായ യുവാക്കളെ ഇടിച്ച്‌ തെറിപ്പിച്ചത്‌. വിജയപ്രകാശും ബച്ചനും കമലേശ്വരം ഭാഗത്ത്‌ നിന്ന്‌ ബൈക്കില്‍ മണക്കാട്ടേക്ക്‌ വരവെ നിര്‍ത്തിയിട്ടിരുന്ന കാര്‍ സ്റ്റാര്‍ട്ടാക്കിയപ്പോള്‍ ബൈക്കുമായി തട്ടുകയും ബൈക്ക്‌ എതിര്‍ദിശയില്‍ നിന്നും വരികയായിരുന്ന ജീപ്പ്പുമായി കൂട്ടിയിടിയ്ക്കുകയായിരുന്നു.
അപകടത്തില്‍പ്പെട്ട ബച്ചനെ ഇടിച്ചിട്ട പോലീസ്‌ ജീപ്പ്പില്‍ തന്നെ മെഡിക്കല്‍ കോളജാശുപത്രിയിലെത്തിച്ചെങ്കിലും വഴിമധ്യേ മരണം സംഭവിച്ചു. വിജയപ്രകാശ്‌ ഏറെ നേരം റോഡില്‍ കിടന്നെങ്കിലും ആശുപത്രിയിലെത്തിക്കാന്‍ പോലീസ്‌ തയ്യാറായില്ല. ഒടുവില്‍ ഏറെ വൈകി ആംബൂലെന്‍സ്‌ എത്തിയപ്പോഴേക്കും വിജയപ്രകാശും മരണമടഞ്ഞിരുന്നു. അപകടത്തില്‍പ്പെട്ട വിജയപ്രകാശിനെ ആശുപത്രിയിലെത്തിക്കാന്‍ പോലീസ്‌ തയ്യാറായില്ലെന്നാരോപിച്ചാണ്‌ നാട്ടുകാര്‍ മൃതദേഹവുമായി റോഡ്‌ ഉപരോധിച്ചത്‌.. കുറ്റക്കാര്‍ക്കെതിരെ നടപടിയെടുക്കണമെന്നാവശ്യപ്പെട്ടായിരുന്നു ഉപരോധം. രാവിലെ ആരംഭിച്ച ഉപരോധം പത്തുമണിവരെ നീണ്ടു. ആര്‍ഡിഒയും ഉന്നത പോലീസ്‌ ഉദ്യോഗസ്ഥരും സ്ഥലത്തെത്തി നാട്ടുകാരുമായി നടത്തിയ ചര്‍ച്ചയെ തുടര്‍ന്ന്‌ ഉപരോധം പിന്‍വലിക്കുകയായിരുന്നു. 
വിജയപ്രകാശും ബച്ചനും കെട്ടിട നിര്‍മ്മാണത്തൊഴിലാളികളാണ്‌. രാവിലെ ജോലി സ്ഥലത്തേക്ക്‌ പോകവെയാണ്‌ ഇരുവരും അപകടത്തില്‍പ്പെട്ടത്‌. വിജയപ്രകാശ്‌ അവിവാഹിതനാണ്‌. സഹോദരന്‍: വിജയപ്രശാന്ത്‌. സംഭവത്തെക്കുറിച്ച്‌ വിശദ അന്വേഷണം നടത്തി റിപ്പോര്‍ട്ട്‌ സമര്‍പ്പിക്കാന്‍ ആഭ്യന്തരമന്ത്രി രമേശ്‌ ചെന്നിത്തല സിറ്റി പോലീസ്‌ കമ്മീഷണര്‍ പി.വിജയനോട്‌ ആവശ്യപ്പെട്ടിട്ടുണ്ട്‌.

    
</TEXT>
</DOC>