<DOC>
<DOCNO>114042393917.utf8</DOCNO>
<TEXT>


           കെസിക്കെതിരായ ആരോപണം കേന്ദ്രനേതൃത്വത്തിനും അറിവുള്ളത്‌    

Wednesday 23 April 2014 10:05 pm IST

ആലപ്പുഴ: സരിതാ വിഷയത്തില്‍ കേന്ദ്രമന്ത്രി കെ.സി.വേണുഗോപാലിനെതിരെ ഉയര്‍ന്ന ആരോപണങ്ങള്‍ കോണ്‍ഗ്രസിന്റെ കേന്ദ്ര നേതൃത്വത്തിനും അറിവുള്ളത്‌. എഐസിസി മുന്‍ സെക്രട്ടറി കൂടിയായ ഷാനിമോള്‍ ഉസ്മാന്‍ വേണുഗോപാലിനെതിരെ പാര്‍ട്ടി അന്വേഷണം നടത്തണമെന്ന്‌ ആവശ്യപ്പെട്ട്‌ രംഗത്തെത്തിയത്‌ ഇതിന്റെ ഭാഗമായാണ്‌. അതിനിടെ തെരഞ്ഞെടുപ്പിലെ കാലുവാരലിനെ ചൊല്ലി ആലപ്പുഴയിലെ കോണ്‍ഗ്രസില്‍ തമ്മിലടി രൂക്ഷമായി.
ലോക്സഭാ തെരഞ്ഞെടുപ്പിന്‌ വളരെ മുമ്പ്‌ എഐസിസി ഉപാധ്യക്ഷന്‍ രാഹുല്‍ ഗാന്ധി നടത്തിയ സര്‍വേയില്‍ ആലപ്പുഴയില്‍ സിറ്റിങ്‌ എംപി വീണ്ടും സ്ഥാനാര്‍ഥിയായാല്‍ പരാജയപ്പെടുമെന്ന്‌ കണ്ടെത്തിയിരുന്നു. സരിതാ വിഷയമായിരുന്നു ഇതിന്‌ പ്രധാന കാരണം. ഈ സാഹചര്യത്തില്‍ സ്ഥാനാര്‍ഥിയെ മാറ്റുമെന്നും പ്രചാരണം ഉണ്ടായിരുന്നു. എന്നാല്‍ കേരളത്തിലെ പ്രമുഖ നേതാക്കള്‍ ഒത്തുകളിച്ച്‌ വേണുഗോപാലിനെ തന്നെ സ്ഥാനാര്‍ഥിയാക്കുകയായിരുന്നു.
തെരഞ്ഞെടുപ്പ്‌ പ്രചാരണ കാലയളവില്‍ സരിത പലതവണ ആലപ്പുഴയിലെത്തി വേണുഗോപാലിനെ സംരക്ഷിക്കുന്ന പ്രസ്താവനകളിറക്കിയതും ഇതേ ഉന്നത നേതാക്കളുടെ ഇടപെടലുകളെ തുടര്‍ന്നാണെന്നും ഒരുവിഭാഗം കോണ്‍ഗ്രസുകാര്‍ ആരോപിക്കുന്നു.
എന്നാല്‍ ഒടുവില്‍ സരിതാ വിഷയം തിരിച്ചടിയാകുമെന്ന്‌ വ്യക്തമായ സാഹചര്യത്തില്‍ എസ്‌എന്‍ഡിപിയെയും വെള്ളാപ്പള്ളി നടേശനെയും അവഹേളിച്ചും മുസ്ലിം മതവികാരമിളക്കി വിട്ടും സ്ഥാനാര്‍ഥിയുടെ ജാതി പറഞ്ഞും മറ്റും വോട്ട്‌ നേടിയെടുക്കാനാണ്‌ ഡിസിസിയിലെ പ്രമുഖന്റെ നേതൃത്വത്തില്‍ അവസാന സമയങ്ങളില്‍ പ്രചാരണം നടത്തിയത്‌. ഇത്‌ ചോദ്യം ചെയ്തതിനാണ്‌ ഷാനിമോള്‍ ഉസ്മാന്‍, കെപിസിസി ജനറല്‍ സെക്രട്ടറി സി.ആര്‍.ജയപ്രകാശ്‌, കെപിസിസി നിര്‍വാഹക സമിതിയംഗം ഡി.സുഗതന്‍ എന്നിവര്‍ക്കെതിരെ വേണുഗോപാലിന്റെ മൗനാനുവാദത്തോടെ ഡിസിസി പ്രസിഡന്റ്‌ എ.എ.ഷുക്കൂര്‍ രംഗത്തെത്തിയതത്രെ.
എന്നാല്‍ ഷുക്കൂറിനെതിരെ ഡി.സുഗതന്‍ പരസ്യമായി രംഗത്തെത്തിയതോടെ കോണ്‍ഗ്രസില്‍ തമ്മിലടി മൂത്തു. ഷുക്കൂറിന്റെ പ്രവര്‍ത്തനങ്ങള്‍ സംശയാസ്പദവും വ്യക്തിപരമായ അജണ്ടകള്‍ മുന്‍നിര്‍ത്തിയുള്ളതാണെന്നും സുഗതന്‍ പറഞ്ഞു. ഷാനിമോള്‍ക്കെതിരെ പ്രചാരണ കാലയളവില്‍ ആരും പരാതി പറഞ്ഞില്ലെന്നും ഷാനിമോള്‍ക്കെതിരെയുള്ള ഇപ്പോഴത്തെ നീക്കത്തില്‍ ദുരൂഹതയുണ്ടെന്നും സുഗതന്‍ പറഞ്ഞു. വെള്ളാപ്പള്ളി നടേശനെതിരെയുള്ള ഡിസിസി പ്രസിഡന്റിന്റെ പരാമര്‍ശത്തിലും സുഗതന്‍ പ്രതിഷേധിച്ചു.
ജില്ലയില്‍ ഭൂരിപക്ഷമുള്ള ഈഴവ സമുദായത്തെ വെറുപ്പിച്ച്‌ കൊണ്ട്‌ കോണ്‍ഗ്രസിന്‌ വിജയിക്കാന്‍ കഴിയില്ല. ഇതു മുന്‍കാലങ്ങളില്‍ കോണ്‍ഗ്രസ്‌ നേതൃത്വം മനസിലാക്കി പ്രവര്‍ത്തിച്ചിരുന്നു. എന്നാല്‍ കെ.സി.വേണുഗോപാലും, ഡിസിസി പ്രസിഡന്റും ഇത്‌ അവഗണിക്കുകയും സമുദായ നേതാക്കളെ അവഹേളിക്കുകയും അവഗണിക്കുകയുമായിരുന്നു. കെ.സി.വേണുഗോപാല്‍ വെള്ളാപ്പള്ളിയുടെ സഹായം ഇതേവരെ അഭ്യര്‍ഥിച്ചിട്ടില്ല. സഹായം ചോദിക്കാതെ കിട്ടിയില്ലെന്ന്‌ പറയുന്നത്‌ എവിടുത്തെ ന്യായമാണെന്നും സുഗതന്‍ ചോദിച്ചു.
തെരഞ്ഞെടുപ്പ്‌ വേളയില്‍ എസ്‌എന്‍ഡിപി യോഗം ജനറല്‍ സെക്രട്ടറി വെള്ളാപ്പള്ളി നടേശനെ ഡിസിസി പ്രസിഡന്റ്‌ പ്രകോപിപ്പിക്കാന്‍ പലതവണ ശ്രമം നടത്തി. തന്റെ ദ്വയാംഗത്വം ഒഴിവാക്കണമെന്ന്‌ ആവശ്യപ്പെടുന്ന ലിജുവിനും ദ്വയാംഗത്വം ഉണ്ടെന്നും സുഗതന്‍ പറഞ്ഞു. സാമുദായിക ബന്ധമില്ലാതെ ആര്‍ക്കും പ്രവര്‍ത്തിക്കാന്‍ കഴിയില്ല. ലിജുവിനും എസ്‌എന്‍ഡിപിയില്‍ അംഗത്വമുണ്ടെന്നും സുഗതന്‍ പറഞ്ഞു.
    
</TEXT>
</DOC>