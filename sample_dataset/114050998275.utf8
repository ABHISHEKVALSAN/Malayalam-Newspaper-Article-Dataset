<DOC>
<DOCNO>114050998275.utf8</DOCNO>
<TEXT>


           ജയില്‍ മതില്‍ കടന്നും സംസ്കൃതം    

Friday 9 May 2014 10:34 pm IST

കോഴിക്കോട്‌: കോഴിക്കോട്‌ ജില്ലാ ജയിലിലെ മെയിന്‍ ഹാളില്‍ ഒരാഴ്ചയായി അവരൊത്തുകൂടുന്നു. വിവിധ കേസുകളിലായി പ്രതിചേര്‍ക്കപ്പെട്ട്‌ റിമാന്റ്‌ തടവില്‍ കഴിയുന്നവര്‍. അവരൊന്നിച്ചു പാടുന്നു. "പഠതുസംസ്കൃതം വദതുസംസ്കൃതം..." വിശ്വസംസ്കൃത പ്രതിഷ്ഠാനത്തിന്റെ 34-ാ‍ം സംസ്ഥാന സമ്മേളനത്തിന്റെ ഭാഗമായുള്ള 108 സംഭാഷണശിബിരങ്ങളിലൊന്ന്‌ നടക്കുന്നത്‌ കോഴിക്കോട്‌ പുതിയറയിലെ ജില്ലാ ജയിലില്‍. പഠിക്കാത്ത ഭാഷയാണെങ്കിലും ഇതുവരെ പഠിച്ച ഭാഷകളേക്കാള്‍ അനായാസം സംസ്കൃതം സംസാരിക്കാന്‍ കഴിയുന്നുവെന്ന്‌ അവര്‍ സാക്ഷ്യപ്പെടുത്തുന്നു. മാനന്തവാടി ഫാദര്‍ ജികെഎംഹൈസ്കൂളിലെ സംസ്കൃത അധ്യാപകനായ ഷിജുവാണ്‌ ജില്ലാ ജയിലിലെ സംഭാഷണശിബിരം എടുക്കുന്നത്‌. വിവിധ പ്രായത്തിലുള്ളവര്‍ ജാതിമതഭേദമെന്യേ തടവറയ്ക്കുള്ളില്‍ സംസ്കൃതം പഠിക്കുന്നു. പത്ത്‌ ദിവസം കൊണ്ട്‌ സാമാന്യമായി സംസ്കൃതം പഠിക്കാനും തുടര്‍ന്ന്‌ സംസ്കൃതഭാഷ എഴുതാനും വായിക്കാനും പഠിക്കാനുള്ള പ്രേരണയുണ്ടാക്കുകയുംചെയ്യുന്ന സവിശേഷ പാഠ്യപദ്ധതിയാണ്‌ വിശ്വസംസ്കൃത പ്രതിഷ്ഠാനം തയാറാക്കിയിരിക്കുന്നത്‌. കഠിന വ്യാകരണത്തിന്റെ കയ്പ്കടിച്ചിറക്കി സംസ്കൃത പഠനം ദുഷ്കരമാണെന്ന പരമ്പരാഗതചിന്ത ഇവിടെ വഴി മാറുന്നു.
ലളിതമായ സംഭാഷണ ശകലങ്ങളിലൂടെ സംസ്കൃതഭാഷയുടെ പ്രായോഗിക പാഠങ്ങള്‍ ശിബിരത്തിലൂടെ പഠിക്കുന്നു. ജയിലിലായതു കൊണ്ട്‌ ചില സുഭാഷിതങ്ങള്‍ കൂടി പ്രത്യേകമായി തയാറാക്കിയിട്ടുണ്ട്‌ ഷിജുമാസ്റ്റര്‍. സംസ്കൃതം ഒരു ഭാഷ മാത്രമല്ല ഒരു സംസ്കാരം കൂടിയാണ്‌. സദ്സന്ദേശങ്ങള്‍ നല്‍കുന്ന സുഭാഷിതങ്ങള്‍ ആണ്‌ പ്രത്യേകം തിരഞ്ഞെടുത്തിട്ടുള്ളത്‌. സംഭാഷണശിബിരങ്ങളില്‍ സജീവമായി പങ്കെടുക്കുമ്പോള്‍ അവര്‍ കുറ്റവും ശിക്ഷയും മറക്കുന്നു. 
മെയ്‌ 10, 11 തിയ്യതികളിലായി നടക്കുന്ന സംസ്ഥാന സമ്മേളനത്തിന്‌ മുന്നോടിയായി ജില്ലയുടെ വിവിധ ഭാഗങ്ങളില്‍ 108 ശിബിരങ്ങളാണ്‌ സംഘടിപ്പിച്ചിരിക്കുന്നത്‌. മാറാട്‌ , നടുവട്ടം കടലോരമേഖലകള്‍, എന്‍.ഐ.ടി ക്യാമ്പസ്‌,ക്ഷേത്രസങ്കേതങ്ങള്‍, വിദ്യാലയങ്ങള്‍ , യോഗകേന്ദ്രങ്ങള്‍ ,വായനാശാലകള്‍, റസിഡന്‍സ്‌ അസോസിയേഷനുകള്‍ എന്നിവ കേന്ദ്രീകരിച്ചാണ്‌ ശിബിരങ്ങളധികവും. 108 ശിബിരങ്ങളിലായി 5000 ത്തിലധികം പഠിതാക്കള്‍ പങ്കെടുക്കുന്നുണ്ടെന്ന്‌ സമ്മേളനത്തിന്റെ മൂഖ്യസംഘാടകനായ ടി.കെ. സന്തോഷ്കുമാര്‍ പറഞ്ഞു.
സ്കൂള്‍, കോളജ്‌ അദ്ധ്യാപകര്‍, സംസ്കൃത വിദ്യാത്ഥികള്‍ എന്നിവരാണ്‌ ദശദിന സംസ്കൃത സംഭാഷണശിബിരത്തില്‍ ക്ലാസുകള്‍ എടുക്കുന്നത്‌. എന്നാല്‍ പരമ്പരാഗതരീതിയില്‍,സ്കൂളുകളില്‍ സംസ്കൃതം പഠിക്കാത്തവരും വിശ്വസംസ്കൃത പ്രതിഷ്ഠാനം വഴി സംസ്കൃതം പഠിച്ച്‌ ഇന്ന്‌ സംസ്കൃത അധ്യാപകരായി മാറിയിരിക്കുന്നു. റിട്ട കെ.എസ്‌.ഇ. ബി എന്‍ജിനീയര്‍ ആയ പ്രേമരാജന്‍, എസ്‌.ബിഐയില്‍ നിന്ന്‌ അസി. മാനേജര്‍ ആയി റിട്ടയര്‍ ചെയ്ത ഒ.ടി മുരളീധരന്‍, പോളിടെക്നിക്‌ പ്രിന്‍സിപ്പാലായിരുന്ന ബാലകൃഷ്ണ നായ്ക്‌ കൂടാതെ നിരവധി വീട്ടമ്മമാരും പ്രതിഷ്ഠാനത്തിന്റെ പാഠ്യപദ്ധതിയിലൂടെ സംസ്കൃത അദ്ധ്യാപകരായി കഴിവ്‌ നേടിയിരിക്കുന്നു 60 ശിക്ഷകരാണ്‌ 108 ശിബിരങ്ങള്‍ എടുക്കുന്നത്‌. ഇതില്‍ 20 പേര്‍ സ്ത്രീകളാണെന്നുംപഠന കേന്ദ്രങ്ങളുടെ ചുമതലനോക്കുന്ന എം.കെ ഹരികുമാര്‍ പറഞ്ഞു.
10 ന്‌ ആണ്‌ ശിബിരസമാപനം അന്ന്‌ ഉച്ചക്ക്‌ 2 മണിക്ക്‌ നടക്കുന്ന സംസ്കൃതസംഗമത്തില്‍ വിവിധ പഠനകേന്ദ്രങ്ങളിലെ പഠിതാക്കള്‍ ഒത്തുചേരും.സംസ്കൃതനാടകം, കളികള്‍, കഥകള്‍ അങ്ങിനെ 10 ദിവസം പഠിച്ചത്‌ വേദിയില്‍ അവതരിപ്പിക്കും. തുടര്‍ന്ന്‌ കൊയിലാണ്ടി ഭാസനാടകവേദി അവതരിപ്പിക്കുന്ന ഊരുഭാഗം സംസ്കൃനാടകവും അരങ്ങേറും. മീഞ്ചന്ത രാമകൃഷ്ണ മിഷന്‍ ഹാളില്‍ നടക്കുന്ന പ്രതിനിധി സമ്മേളനത്തോടെ സമ്മളനത്തിന്‌ സമാപനം കുറിക്കും.
    
</TEXT>
</DOC>