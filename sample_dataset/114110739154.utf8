<DOC>
<DOCNO>114110739154.utf8</DOCNO>
<TEXT>


           വന്യജീവി സങ്കേതങ്ങളുടെ 10 കിലോമീറ്റര്‍ പരിധിയില്‍ നടന്ന നിര്‍മ്മിതികളുടെ വിവരം ലഭ്യമാക്കണം    

Friday 7 November 2014 8:04 pm IST

        കല്‍പ്പറ്റ: ദേശീയോദ്യാനങ്ങള്‍, വന്യജീവി സങ്കേതങ്ങള്‍ എന്നിവയുടെ 10 കിലോമീറ്റര്‍ പരിധിയില്‍ ഇതിനകം നടന്ന നിര്‍മ്മാണങ്ങളുടെ വിവരം ലഭ്യമാക്കാന്‍ ദേശീയ വന്യജീവി ബോര്‍ഡ് സംസ്ഥാനങ്ങള്‍ക്ക് നിര്‍ദേശം നല്‍കി. കഴിഞ്ഞയാഴ്ച ദല്‍ഹിയില്‍ ചേര്‍ന്ന കേന്ദ്ര വനം-പരിസ്ഥിതി-കാലാവസ്ഥാവ്യതിയാനം(വൈല്‍ഡ് ലൈഫ് ഡിവിഷന്‍)മന്ത്രാലയത്തിലെ ഉന്നത ഉദ്യോഗസ്ഥരുടെ യോഗത്തിലാണ് ഇതുസംബന്ധിച്ച തീരുമാനം ഉണ്ടായത്.

നിര്‍മ്മാണങ്ങളുടെ വിവരം ലഭ്യമാക്കാന്‍ സംസ്ഥാനങ്ങള്‍ക്ക് നിര്‍ദേശം നല്‍കി നവംബര്‍ മൂന്നാം വാരം കേന്ദ്ര മന്ത്രാലയം ഉത്തരവ് പുറപ്പെടുവിക്കുമെന്നാണ് സൂചന. രാജ്യത്തെ ദേശീയോദ്യാനങ്ങള്‍ക്കും വന്യജീവി സങ്കേതങ്ങള്‍ക്കും പത്ത് കിലോ മീറ്റര്‍ പരിധിയില്‍ പുതിയ നിര്‍മാണങ്ങള്‍ക്ക് ദേശീയ വന്യജീവി ബോര്‍ഡ്സ്റ്റാന്‍ഡിംഗ് കമ്മിറ്റിയുടെ അനുമതി ബാധകമാക്കി കഴിഞ്ഞ മാസം കേന്ദ്ര മന്ത്രാലയം ഉത്തരവായിരുന്നു.

ദേശിയോദ്യാനങ്ങള്‍ക്കും വന്യജീവി സങ്കേതങ്ങള്‍ക്കും 10 കിലോമീറ്റര്‍ പരിധിയില്‍ ഇതിനകം നടന്ന 1000 ചതുരശ്ര മീറ്ററില്‍ കൂടുതല്‍ വിസ്തൃതിയിലുള്ള നിര്‍മാണങ്ങള്‍, ഇവിടങ്ങളിലേക്ക് വന്യജീവി കേന്ദ്രങ്ങളില്‍നിന്നുള്ള ദൂരം, കൃഷിഭൂമിയുടെ അളവ്, ജനവാസ കേന്ദ്രങ്ങള്‍ തുടങ്ങിയ വിവരങ്ങളാണ് സംസ്ഥാനങ്ങളോട് ആവശ്യപ്പെടുകയെന്നാണ് അറിയുന്നത്. ആറ് ദേശീയോദ്യാനങ്ങളും 15 വന്യജീവി സങ്കേതങ്ങളുമാണ് നിലവില്‍ കേരളത്തിലുളളത്.
    
</TEXT>
</DOC>