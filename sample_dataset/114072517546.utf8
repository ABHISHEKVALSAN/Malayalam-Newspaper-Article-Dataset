<DOC>
<DOCNO>114072517546.utf8</DOCNO>
<TEXT>


           ജീവനും ജീവിതവും മുറുകെപ്പിടിച്ചു ലിബിയയിലെ മലയാളി നഴ്‌സുമാര്‍     

Friday 25 July 2014 7:41 pm IST

        കോട്ടയം: ജോലി നഷ്ടപ്പെട്ടിട്ടില്ല, പക്ഷെ ആശങ്കയുടെ മുള്‍മുനയിലാണ് ലിബിയയില്‍ ജോലി ചെയ്യുന്ന മലയാളി നഴ്‌സുമാര്‍. യഥാസമയം വീട്ടിലേക്കു വിളിക്കാന്‍ പോലും കഴിയുന്നില്ല, ചുറ്റും നിലയ്ക്കാത്ത വെടിയൊച്ചകള്‍, പുറത്തേക്കു നോക്കിയാല്‍ കാണുന്നത് ബോംബ് സ്‌ഫോടനത്തിന്റെ തീ നാളങ്ങള്‍... ഇങ്ങനെ തങ്ങളുടെ മക്കള്‍ ഒരോ നിമിഷവും അവിടെ മരിച്ചുജീവിക്കുകയാണെന്നു മാതാപിതാക്കള്‍ പറയുന്നു. 

ലിബിയയുടെ തലസ്ഥാനമായ  ട്രിപ്പോളിയിലെ  ട്രിപ്പോളി മെഡിക്കല്‍ സെന്റര്‍, അല്‍ഖദീര ആശുപത്രി തുടങ്ങിയ ഏഴ് ആശുപത്രികളില്‍ ജോലി ചെയ്യുന്ന അഞ്ഞൂറോളം മലയാളി നഴ്‌സുമാരാണ് ദുരിതക്കയത്തിലാണ്ടിരിക്കുന്നത്. ദിവസങ്ങളായി ആശുപത്രിയില്‍ നിന്നു പുറത്തിറങ്ങാന്‍ കഴിയാത്ത അവസ്ഥയാണെന്നു മക്കള്‍ പറഞ്ഞതായി ഇന്നലെ കോട്ടയത്തു ചേര്‍ന്ന ലിബിയന്‍ നഴ്‌സസ് പേരന്റ്‌സ് അസോ സിയേഷന്റെ യോഗത്തില്‍ പങ്കെടുക്കാനെത്തിയ രക്ഷിതാക്കള്‍ പറഞ്ഞു.  തങ്ങളുടെ മക്കളെ മോചിപ്പിച്ചു നാട്ടിലെത്തിക്കണമെന്നാവശ്യപ്പെട്ട്  അസോസിയേഷന്‍ വിദേശകാര്യമന്ത്രി സുഷമാ സ്വരാജ്, മുഖ്യമന്ത്രി ഉമ്മന്‍ചാണ്ടി, ആഭ്യന്തരമന്ത്രി രമേശ് ചെന്നിത്തല ഉള്‍പ്പെടെയുള്ളവര്‍ക്കു നിവേദനം നല്‍കി.

 ശമ്പളവും ഭക്ഷണവും ലഭിക്കുന്നുണ്ടെങ്കിലും ആശുപത്രിയില്‍ നിന്നു പുറത്തിറങ്ങി ഹോസ്റ്റലിലേക്കു പോകാന്‍ പോലും കഴിയാത്ത സാഹചര്യമാണെന്നു മക്കള്‍ക്കെന്നു രക്ഷിതാക്കള്‍ സാക്ഷ്യപ്പെടുത്തുന്നു. പണമെടുക്കാനോ മറ്റോ പുറത്തുപോയാല്‍ തിരികെ വരുമെന്ന് ഒരു ഉറപ്പുമില്ലത്രെ. കഴിഞ്ഞദിവസം കാരാപ്പുഴ സ്വദേശിയായ നഴ്‌സ് ബാങ്കില്‍ നിന്നു പണമെടുത്ത് ടാക്‌സി കാറില്‍ വീട്ടിലേക്കു മടങ്ങവേ, പാതിവഴിയെത്തിയപ്പോള്‍ കാര്‍ നിര്‍ത്തി ടാക്‌സി ഡ്രൈവര്‍ തോക്ക് ചൂണ്ടി ഭീഷണിപ്പെടുത്തി പണവും ആഭരണങ്ങളും പാസ്‌പോര്‍ട്ടും പിടിച്ചെടുത്തു. കരഞ്ഞു പറഞ്ഞതിനെത്തുടര്‍ന്ന് പാസ്‌പോര്‍ട്ട് മാത്രം തിരികെ നല്‍കി. ഇങ്ങനെ ട്രിപ്പോളിയില്‍ എങ്ങും അരക്ഷിതാവസ്ഥയാണെന്ന് നഴ്‌സുമാര്‍ അറിയിച്ചതായി രക്ഷിതാക്കള്‍ പറഞ്ഞു. ട്രിപ്പോളി വിമാനത്താവളം വിമതര്‍ തകര്‍ത്തതിനാല്‍ യാത്രാമാര്‍ഗങ്ങളും തടസപ്പെട്ടിരിക്കുകയാണ്. രാത്രി- പകല്‍ ഭേദമെന്യേ ആശുപത്രിയുടെ പുറത്ത് വെടിയൊച്ചകള്‍ നിലയ്ക്കുന്നില്ല. എങ്ങനെയെങ്കിലും നാട്ടിലെത്തിയാല്‍ മതിയെന്നു മാത്രമാണ് നഴ്‌സുമാരുടെ പ്രാര്‍ഥന. 

നഴ്‌സുമാരില്‍ ഭൂരിഭാഗവും കോട്ടയം, ഇടുക്കി, പത്തനംതിട്ട, എറണാകുളം ജില്ലകളില്‍ നിന്നുള്ളവരാണ്.  ആറു മാസം മുതല്‍ രണ്ടുവര്‍ഷം വരെ ട്രിപ്പോളിയില്‍ ജോലി ചെയ്തു വരുന്നവരാണ് ഇവരില്‍ പലരും. ലക്ഷങ്ങള്‍ കടമെടുത്ത് ജോലി കണ്ടെത്തിയവരാണ് നല്ലൊരു പങ്കും. ദുരിതത്തില്‍ കഴിയുന്ന നഴ്‌സുമാരെ നാട്ടിലെത്തിക്കാന്‍ സര്‍ക്കാരിന്റെ ഭാഗത്തു നിന്ന് അടിയന്തര സഹായമുണ്ടാകണമെന്ന് യോഗം ആവശ്യപ്പെട്ടു.
അനീഷ് ചെറുവള്ളി

</TEXT>
</DOC>