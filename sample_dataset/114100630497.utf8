<DOC>
<DOCNO>114100630497.utf8</DOCNO>
<TEXT>


           എം. ജി. സര്‍വ്വകലാശാലയുടെ അക്ഷരജ്യോതി പ്രയാണം ഇന്ന്    

Monday 6 October 2014 8:11 pm IST

        കോട്ടയം: മഹാത്മഗാന്ധി സര്‍വ്വകലാശാലയുടെ മുപ്പതാം വാര്‍ഷികാചരണത്തിന്റെയും ഗാന്ധിജയന്തിയാഘോഷങ്ങളുടെയും ഭാഗമായി ഇന്ന് ഇടുക്കി, പത്തനംതിട്ട, എറണാകുളം, കോട്ടയം ജില്ലയിലൂടെ അക്ഷരജ്യോതി യാത്ര സംഘടിപ്പിക്കും.

കുട്ടിക്കാനം മരിയന്‍ കോളജില്‍ മന്ത്രി തിരുവഞ്ചൂര്‍ രാധാകൃഷ്ണനും, തൃക്കാക്കര ഭാരത്മാത കോളജില്‍ ബന്നി ബഹന്നാന്‍ എംഎല്‍എയും പത്തനംതിട്ട ഗാന്ധിസ്വക്‌യറില്‍ കെ. ശിവദാസന്‍ നായര്‍ എംഎല്‍എയും വൈക്കം ഗാന്ധിസ്‌ക്വയറില്‍ പ്രോ-വൈസ് ചാന്‍സലര്‍ ഡോ. ഷീനാ ഷുക്കൂറും അക്ഷരജ്യോതി തെളിയിക്കും. സര്‍വ്വകലാശാലയുടെ കീഴിലുള്ള വിവിധ കോളജില്‍ ജ്യോതിയാത്രയ്ക്ക് സ്വീകരണം നല്‍കും. സ്വീകരണ കേന്ദ്രങ്ങളില്‍ വിദ്യാര്‍ത്ഥികള്‍ ശുചിത്വ പ്രതിജ്ഞയെടുക്കും.

വൈകിട്ട് 5 മണിക്ക് നാല് ജ്യോതി യാത്രകളും തിരുനക്കര ഗാന്ധിസ്‌ക്വയറില്‍ സമന്വയിക്കും. വൈസ് ചാന്‍സലര്‍ ഡോ. ബാബു സെബാസ്റ്റ്യന്‍, പ്രോ-വൈസ് ചാന്‍സലര്‍ ഡോ. ഷീനാ ഷുക്കൂര്‍, ജില്ലാ പഞ്ചായത്ത് പ്രസിഡന്റ് നിര്‍മ്മല ജിമ്മി, കോട്ടയം മുനിസിപ്പല്‍ ചെയര്‍മാന്‍ എം. പി. സന്തോഷ്‌കുമാര്‍, സിന്‍ഡിക്കേറ്റംഗങ്ങള്‍ തുടങ്ങിയവര്‍ ചേര്‍ന്ന് അക്ഷരദീപം തെളിയിക്കും.

നാളെ രാവിലെ പത്തരയ്ക്ക് സര്‍വ്വകലാശാല അസംബ്ലി ഹാളില്‍ നടക്കുന്ന സമാപനസമ്മേളനത്തില്‍ ന്യൂനപക്ഷാവകാശ കമ്മിറ്റിയംഗം ഡോ. സിറിയക് തോമസ് മുഖ്യാതിഥിയായിരിക്കും. സര്‍വ്വകലാശാലയിലെ ജീവനക്കാരും പഠന വകുപ്പുകളിലെ അദ്ധ്യാപകരും വിദ്യാര്‍ത്ഥികളും ശുചിത്വ പ്രതിജ്ഞയെടുക്കും.
    
</TEXT>
</DOC>