<DOC>
<DOCNO>114062810631.utf8</DOCNO>
<TEXT>


           വാഹനാപകടം: സംസ്ഥാനത്ത് ഇന്ന് നാലുമരണം    

Saturday 28 June 2014 12:18 pm IST

തിരുവനന്തപുരം: സംസ്ഥാനത്ത് ഇന്നുണ്ടായ വ്യത്യസ്ത അപകടങ്ങളില്‍ രണ്ട് വയസ്സുള്ള കുട്ടിയടക്കം നാലുപേര്‍ മരിച്ചു. കിളിമാനൂര്‍ ചാരൂപ്പാറയില്‍ കാര്‍ ആറ്റിലേക്ക് മറിഞ്ഞാണ് അമ്മയും കുഞ്ഞും മരിച്ചത്.

കുമ്മിള്‍ സ്വദേശി ജസ്‌ന (23), മകന്‍ അലി (2) എന്നിവരാണ് മരിച്ചത്. കാറിലുണ്ടായിരുന്ന മറ്റുള്ളവര്‍ പരിക്കുകളോടെ രക്ഷപെട്ടു. ജസ്‌നയുടെ സഹോദരനെയും ഭാര്യയെയും വിമാനത്താവളത്തില്‍ യാത്രയാക്കിയ ശേഷം മടങ്ങി വരുന്നതിനിടെ പുലര്‍ച്ചെ രണ്ടു മണിയോടെയാണ് അപകടം നടന്നത്. ഡ്രൈവര്‍ ഉറങ്ങിയതിനെ തുടര്‍ന്ന് നിയന്ത്രണം വിട്ട കാര്‍ തലകീഴായി മറിയുകയായിരുന്നു.

കോഴിക്കോട് കൊയിലാണ്ടിയിലുണ്ടായ മറ്റൊരു അപകടത്തില്‍ ടൂറിസ്റ്റ് ബസ്സ് ബൈക്കിലിടിച്ച് രണ്ടു യുവാക്കള്‍ മരിച്ചു . ബൈക്ക് യാത്രക്കാരായ പാലക്കുളം സ്വദേശി ഷിജിന്‍, ഗുരുകുലം ബീച്ച് റോഡില്‍ ഇഷാന്‍ എന്നിവരാണു മരിച്ചത്. കൊയിലാണ്ടി പാലക്കുളത്ത് വെച്ച് രാത്രി 12 മണിയോടെയാണ് അപകടം.
    
</TEXT>
</DOC>