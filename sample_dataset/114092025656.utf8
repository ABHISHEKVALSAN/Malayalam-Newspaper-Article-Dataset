<DOC>
<DOCNO>114092025656.utf8</DOCNO>
<TEXT>


           അടച്ചുപൂട്ടിയ ബാറുകളില്‍ പരിശോധന തുടരേണ്ട : ഹൈക്കോടതി    

Saturday 20 September 2014 2:58 pm IST

        കൊച്ചി: ബാറുടമകള്‍ക്ക് തിരിച്ചടിയുമായി ഹൈക്കോടതി. സംസ്ഥാന സര്‍ക്കാരിന്റെ മദ്യനയത്തെ തുടര്‍ന്ന് 418 ബാറുകള്‍ അടച്ചുപൂട്ടിയതിനെതിരെ ബാറുടമകള്‍ സമര്‍പ്പിച്ച ഹര്‍ജി ഹൈക്കോടതി തള്ളി. നിലവാരമില്ലാതെ പൂട്ടിയ ബാറുകളുടെ പരിശോധന തുടരേണ്ടെന്ന് ഹൈക്കോടതി വ്യക്തമാക്കി.

ബാറുകളുടെ നിലവാര പരിശോധന നടത്തുന്നത് തുടരണമെന്ന് ബാറുടമകള്‍ ആവശ്യപ്പെട്ടിരുന്നു. അബ്കാരി നയം നിയമമാക്കിയ സാഹചര്യത്തില്‍ ഇത്തരത്തിലൊരു പരിശോധന അപ്രസക്തമാണെന്ന് കോടതി നിരീക്ഷിച്ചു.ഭാവിയില്‍ ബാര്‍ ലൈസന്‍സ് പുതുക്കേണ്ടി വന്നാല്‍ കോടതി നിര്‍ദേശം അതിന് തടസ്സമാവില്ലെന്നും ഡിവിഷന്‍ ബഞ്ച് നിരീക്ഷിച്ചു.

പൂട്ടിയ 418 ബാറുകളിലെ നിലവാര പരിശോധന തുടരണമെന്ന് ആവശ്യപ്പെട്ട് ഉടമകള്‍ നല്‍കിയ ഹര്‍ജിയാണ് ജസ്റ്റിസുമാരായ കെ ടി ശങ്കരന്‍ ,പി ഡി രാജന്‍ എന്നിവരുള്‍പ്പെട്ട ഡിവിഷന്‍ ബഞ്ച് തള്ളിയത്. മാര്‍ച്ച്‌ 31 ന് പൂട്ടിയ 418 ബാറുകളില്‍ നിലവാര പരിശോധന നടത്തി റിപ്പോര്‍ട്ട്‌ നല്‍കണമെന്ന് നേരത്തെ കോടതി ഉത്തരവിട്ടിരുന്നു.

എന്നാല്‍ ഫൈവ് സ്റ്റാര്‍ അല്ലാത്ത എല്ലാ ബാറുകളും പൂട്ടാന്‍ സര്‍ക്കാര്‍ തീരുമാനിച്ചതോടെയാണ് ആ ഉത്തരവ് അപ്രസക്തമായത്. അതേസമയം മദ്യനയം ചോദ്യം ചെയ്ത് ബാറുടമകള്‍ സമര്‍പ്പിച്ച മറ്റു ഹര്‍ജികളില്‍ വാദം തുടരുകയാണ്. ഘട്ടംഘട്ടമായി മദ്യം നിരോധിക്കാനുള്ള സര്‍ക്കാര്‍ നയത്തിന്റെ ഭാഗമായാണ് ബാറുകള്‍ പൂട്ടുന്നതെന്ന് സര്‍ക്കാര്‍ കഴിഞ്ഞ ദിവസം ഹൈക്കോടതിയില്‍ സമര്‍പ്പിച്ച സത്യവാങ്മൂലത്തില്‍ വ്യക്തമാക്കിയിരുന്നു.

മദ്യവില്‍പന മൗലികാവകാശമല്ലെന്നും സര്‍ക്കാര്‍ സത്യവാങ്മൂലത്തില്‍ അറിയിച്ചിരുന്നു.
    
</TEXT>
</DOC>