<DOC>
<DOCNO>114060204936.utf8</DOCNO>
<TEXT>


           മനുഷ്യക്കടത്ത്‌: ദുരൂഹതകള്‍ ബാക്കി നില്‍ക്കുന്നു    

Monday 2 June 2014 10:48 pm IST

        കോഴിക്കോട്‌: അനാഥാലയങ്ങള്‍ കേന്ദ്രീകരിച്ച്‌ നടത്തുന്ന മനുഷ്യക്കടത്തിലെ ദുരൂഹതകള്‍ നീങ്ങുന്നില്ല. മുസ്ലിം ലീഗ്‌ സംസ്ഥാന പ്രസിഡന്റ്‌ രക്ഷാധികാരിയായ മുക്കം മുസ്ലിം ഓര്‍ഫനേജില്‍ കഴിഞ്ഞ പത്ത്‌ വര്‍ഷമായി മറ്റു സംസ്ഥാനങ്ങളില്‍ നിന്നും കുട്ടികളെ കൊണ്ടുവരുന്നുണ്ടെന്ന്‌ ഭാരവാഹികള്‍ സമ്മതിക്കുന്നുണ്ടെങ്കിലും ഇതിന്റെ വിശദമായ രേഖകള്‍ നല്‍കാന്‍ കമ്മറ്റിക്ക്‌ കഴിയുന്നില്ല. ഇക്കഴിഞ്ഞ ദിവസം മനുഷ്യാവകാശകമ്മിഷന്‌ മുഖ്യ അന്വേഷണോദ്യോഗസ്ഥന്‍ നടത്തിയ തെളിവെടുപ്പിലും ഇക്കാര്യം തന്നെയാണ്‌ കമ്മിറ്റി ഭാരവാഹികള്‍ അറിയിച്ചത്‌. കുട്ടികള്‍ എവിടെ നിന്നുവരുന്നുവെന്നോ പഠനം കഴിഞ്ഞ്‌ എങ്ങോട്ടുപോകുന്നുവെന്നോ ഉള്ള ഒരുവിവരവും ഇത്തരം അനാഥാലയങ്ങളുടെ രേഖകളിലില്ല. മദ്രസകള്‍ കേന്ദ്രീകരിച്ച്‌ ഭീകര വാദപ്രവര്‍ത്തനം വളരുന്നുവെന്ന വിവിധ ഇന്റലിജന്‍സ്‌ ഏജന്‍സികളുടെ റിപ്പോര്‍ട്ട്‌ ഉണ്ടായിരുന്നു. 
മറ്റു സംസ്ഥാനങ്ങളില്‍ നിന്ന്‌ കുട്ടികളെ എത്തിക്കുന്ന കണ്ണികള്‍ ആരാണെന്നതിനെക്കുറിച്ചും വ്യക്തമായ വിവരങ്ങള്‍ ലഭ്യമല്ല. ഝാര്‍ഖണ്ഡ്‌, ബീഹാര്‍, ബംഗാള്‍ എന്നീ സംസ്ഥാനങ്ങളില്‍ നിന്നും ബംഗ്ലാദേശില്‍ നിന്നുപോലും കേരളത്തിലെ ഉള്‍പ്രദേശങ്ങളിലേക്ക്‌ കൂട്ടത്തോടെ കുട്ടികളെ എത്തിക്കുന്നതിന്‌ പിന്നില്‍ വന്‍ ലോബി പ്രവര്‍ത്തിക്കുന്നുവെന്നാണ്‌ ലഭ്യമാവുന്ന വിവരം. മുക്കം ഓര്‍ഫനേജില്‍ ഒന്നാം ക്ലാസിലാണ്‌ മറ്റു സംസ്ഥാനങ്ങളിലെ കുട്ടികളെ ചേര്‍ക്കുന്നത.്‌ വര്‍ഷാവസാനം മാത്രമാണ്‌ ഇവര്‍ക്ക്‌ നാട്ടില്‍ പോകാന്‍ അനുവാദം. മലയാള മാധ്യമത്തില്‍ സ്കൂള്‍ വിദ്യാഭ്യാസം പൂര്‍ത്തിയാക്കുന്ന ഇവര്‍ പിന്നീട്‌ സ്വദേശവുമായുള്ള ബന്ധം ഉപേക്ഷിക്കുകയാണ്‌. പിന്നീട്‌ ഇവര്‍ എന്തുചെയ്യുന്നുവെന്ന ചോദ്യത്തിന്‌ മുമ്പിലാണ്‌ അനാഥ മന്ദിരങ്ങളുടെ ഭാരവാഹികള്‍ പതറുന്നത്‌.
കഴിഞ്ഞ 10 വര്‍ഷമായി മറ്റു സംസ്ഥാനങ്ങളിലെ കുട്ടികളെ ചേര്‍ക്കുന്നുവെന്ന്‌ സമ്മതിക്കുന്ന മുക്കത്തെ യത്തീംഖാനയില്‍ കഴിഞ്ഞ മൂന്ന്‌ വര്‍ഷങ്ങളിലായി മാത്രം 218 കുട്ടികളെ പ്രവേശിപ്പിച്ചിട്ടുണ്ട്‌. വ്യവസ്ഥകള്‍ പാലിക്കാതെ മറ്റു സംസ്ഥാനങ്ങളിലെ കുട്ടികളെ പ്രവേശിപ്പിച്ചതിനെതിരെ ലോക്കല്‍ ഫണ്ട്‌ ഓഡിറ്റ്‌ വിഭാഗം സര്‍ക്കാരിന്‌ റിപ്പോര്‍ട്ട്‌ നല്‍കിയിരുന്നു.
2013 നല്‍ മനുഷ്യാവകാശ കമ്മീഷന്‍ ആരംഭിച്ച അനാഥാലയങ്ങളുടെ വിവരശേഖരണത്തിനെതിരെ യത്തീംഖാന കമ്മിറ്റികള്‍ ശക്തമായി രംഗത്തുവന്നിരുന്നു. പല യത്തീംഖാനകളും റിപ്പോര്‍ട്ടുകള്‍ നല്‍കിയെങ്കിലും മുക്കം ഓര്‍ഫനേജ്‌ ഇതുവരെ റിപ്പോര്‍ട്ട്‌ നല്‍കിയിട്ടില്ല. കുട്ടികളുടെ വിവരങ്ങള്‍ ജോലിക്കാരുടെ വിവരങ്ങള്‍, സാമ്പത്തികസ്രോതസ്‌, തുടങ്ങിയ അടിസ്ഥാന വിവരങ്ങളാണ്‌ നല്‍കണമന്ന്‌ മനുഷ്യാവകാശ കമ്മീഷന്‍ ആവശ്യപ്പെട്ടിരുന്നത്‌. അനാഥശാലകളെ മുഴുവന്‍ ന്യായീകരിക്കുന്ന തരത്തില്‍ തീവ്രവാദനിലപാടെടുത്ത മുസ്ലിം ലീഗ്‌ 66 അനാഥശാലകള്‍ക്കെതിരെ എഫ്‌ഐആര്‍ ഉണ്ടെന്ന വിവരം മറച്ചുവെക്കുകയാണ്‌.ലൈംഗിക പീഡനമടക്കമുള്ള നിരവധി ഗുരുതരമായ കുറ്റകൃത്യങ്ങളാണ്‌ ഇവര്‍ക്കെതിരെ ചുമത്തിയിരിക്കുന്നത്‌. അനാഥാലയങ്ങള്‍ക്കെതിരെ യുള്ള നടപടികളെ മുഴുവന്‍ എതിര്‍ക്കുയാണ്‌ മുസ്ലിംലീഗ്‌. ചില അനാഥാലയങ്ങള്‍ക്കെതിരെ നിയമലംഘനത്തിന്‌ കേസെടുത്തത്‌ മുസ്ലിം സമുദായവേട്ടയായി ചിത്രീകരിക്കുകയാണ്‌ മുസ്ലിം ലീഗ്‌ ചെയ്യുന്നത്‌. അനാഥാലയങ്ങള്‍ക്കുള്ളില്‍ നടക്കുന്ന നിയമലംഘനം പുറത്തുവന്നത്‌ മുസ്ലിംലീഗിനെ ഏറെ ഞെട്ടിപ്പിച്ചിരിക്കുകയാണ്‌ അന്വേഷണം പുരോഗമിച്ചാല്‍ സംസ്ഥാനത്തെ തീവ്രവാദ സംഘടനകളുടെയടക്കം നിരവധി കാര്യങ്ങള്‍ പുറത്തുവരുമെന്ന ഭീതിയാണ്‌ അന്വേഷണത്തെ തടയാനുള്ള ലീഗിന്റെ ശ്രമത്തിന്‌ പിന്നില്‍.
എം. ബാലകൃഷ്ണന്‍

</TEXT>
</DOC>