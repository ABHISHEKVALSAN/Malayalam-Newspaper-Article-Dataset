<DOC>
<DOCNO>114071314373.utf8</DOCNO>
<TEXT>


           വയനാട്ടില്‍ ആദിവാസി ക്ഷേമത്തിന് ചെലവഴിക്കുന്ന കോടികള്‍ നിഷ്ഫലം    

Sunday 13 July 2014 10:00 pm IST

        തിരുവനന്തപുരം: ആദിവാസി ജനസംഖ്യയുടെ 31.20 ശതമാനം അധിവസിക്കുന്ന വയനാട്ടില്‍ ആദിവാസി ക്ഷേമപ്രവര്‍ത്തനങ്ങള്‍ക്കും വികസന പ്രവര്‍ത്തനങ്ങള്‍ക്കും കോടികള്‍ ചെലവഴിച്ചിട്ടും വയനാട് ജില്ല പിന്നാക്കാവസ്ഥയില്‍. 
പ്രതിശീര്‍ഷവരുമാനത്തിന്റെ കാര്യത്തിലും ശിശുമരണനിരക്കിലും മാതൃമരണ അനുപാതത്തിലും സ്‌കൂളുകളിലെ കൊഴിഞ്ഞുപോക്കിലും സാക്ഷരതയിലും പട്ടികവര്‍ഗക്കാര്‍ക്കുള്ള ഭൂമി, ജീവനോപാധി, വീടുകള്‍, ജലവിതരണ ശുചിത്വ പദ്ധതികളുടെ നടത്തിപ്പിലും കാര്‍ഷിക വായ്പാ വിതരണത്തിലും വയനാട് മറ്റ് ജില്ലകളേക്കാള്‍ വളരെയേറെ പിന്നിലെന്ന് രേഖകള്‍ വ്യക്തമാക്കുന്നു. 
പ്രതിശീര്‍ഷവരുമാനം സംസ്ഥാനത്ത് 63491 ആണെങ്കില്‍ വയനാടിന് 46507 രൂപയാണ്. ശിശുമരണനിരക്ക് സംസ്ഥാനത്ത് ഏഴ് ആണെങ്കില്‍ വയനാട്ടില്‍ ഇത് 11 ആണ്. മാതൃമരണ അനുപാതം സംസ്ഥാനത്ത് 38 ആണെങ്കില്‍ വയനാട്ടില്‍ ഇത് 47 ആണ്. 
വയനാട്ടിലെ ജില്ലാ ഭരണകൂടം 2011-13 ല്‍ വര്‍ഷത്തില്‍ യുണിസെഫ് സഹായത്തോടെ പൂതാടി, മൂപൈനാട്, നൂല്‍പുഴ, തിരുനെല്ലി ഗ്രാമപഞ്ചായത്തകളില്‍ 72മാസം വരെ പ്രായമുള്ള 1855 ജനനങ്ങളുടെ വിവരം ശേഖരിച്ച് നടത്തിയ സര്‍വ്വേയില്‍ വെളിപ്പെട്ടത് ആദിവാസി വിഭാഗങ്ങളില്‍ ശിശുമരണ നിരക്ക് 41.47 വരെ ഉയര്‍ന്നുവെന്നാണ്. ഒന്നുമുതല്‍ രണ്ടുവരെയുള്ള കുട്ടികളില്‍ 34.1 ശതമാനത്തിലും പ്രതിരോധത്തിനായി ആദ്യവര്‍ഷാവസാനത്തോടെ നല്‍കേണ്ട പ്രാഥമികമരുന്നുകള്‍ ലഭ്യമായിരുന്നില്ല. ഗുരുതരമായ ഭാരക്കുറവുള്ള ആദിവാസികള്‍ 12.14 ശതമാനമാണെന്ന് സര്‍വ്വേ പറയുന്നു. മാതൃമരണങ്ങളില്‍ ഭൂരിഭാഗവും ആദിവാസി വിഭാഗങ്ങളില്‍പ്പെട്ടവരായിരുന്നു. 2008-2013 കാലയളവിലെ 51 മരണങ്ങളില്‍ 32 എണ്ണവും 19-35 പ്രായമുള്ള ആദിവാസി സ്ത്രീകളായിരുന്നു. ആദിവാസികളില്‍ കാണുന്ന ജീവിതാന്ത്യംവരെ നീളുന്ന വിളര്‍ച്ചാരോഗലക്ഷണമുള്ള 6992 പേരെയാണ് സര്‍വ്വേയില്‍ കണ്ടെത്തിയത്. 
വയനാട് ജില്ലയിലെ ആരോഗ്യമേഖലയിലെ അടിസ്ഥാന സൗകര്യങ്ങള്‍ പരിതാപകരമാണ്. 2008-13 കാലയളവില്‍ 48.23 കോടിയാണ് വയനാട്ടില്‍ ആരോഗ്യമേഖലയില്‍ ചെലവഴിച്ചതെന്നാണ് കണക്കുകള്‍. എന്നാല്‍ ഇന്ത്യന്‍ പബ്ലിക് ഹെല്‍ത്ത് സ്റ്റാന്‍ഡേര്‍ഡ്‌സ് അനുസരിച്ച് ജില്ലയിലുണ്ടാവേണ്ട സാമൂഹികാരോഗ്യപരിപാലനകേന്ദ്രങ്ങളുടെയും പ്രാഥമികാരോഗ്യകേന്ദ്രങ്ങളുടെയും ഉപകേന്ദ്രങ്ങളുടെയും എണ്ണം തുലോം കുറവാണ്. മാനദണ്ഡമനുസരിച്ച് വേണ്ടതില്‍ ഒരു സാമൂഹികാരോഗ്യപരിപാലനകേന്ദ്രത്തിന്റെയും 18 പ്രാഥമികാരോഗ്യകേന്ദ്രങ്ങളുടെയും 68 ഉപകേന്ദ്രങ്ങളുടെയും കുറവുണ്ട്. ജില്ലയിലെ ഒന്‍പത് സാമൂഹികാരോഗ്യ പരിപാലനകേന്ദ്രങ്ങളില്‍ (സിഎച്ച്‌സി) ഏഴെണ്ണത്തില്‍ രക്തസംഭരണ സൗകര്യമില്ല. ആറ് സിഎച്ച്‌സികളില്‍ ആംബുലന്‍സ് സംവിധാനമില്ല. ഒരു സിഎച്ച്‌സിയില്‍ മാത്രമാണ് പ്രസവസൗകര്യമുള്ളത്. നവജാത ശിശുപരിപാലന സൗകര്യമുള്ള ഒരു സാമൂഹികാരോഗ്യ പരിപാലനകേന്ദ്രം പോലും ജില്ലയിലില്ല. 20 പിഎച്ച്‌സികളില്‍ ഒന്നില്‍പോലും പ്രസവ സേവനങ്ങളില്ല. ബഹുഭൂരിപക്ഷം പിഎച്ച്‌സികളിലും ലബോറട്ടറി സേവനങ്ങള്‍ പോലും ലഭ്യമല്ല.
വിദ്യാഭ്യാസമേഖലയില്‍ അതിരൂക്ഷമായ കൊഴിഞ്ഞുപോക്കാണ് ഉണ്ടാകുന്നത്. 2008-13 കാലയളവില്‍ ജില്ലയില്‍ ആകെ പത്താംക്ലാസുവരെയുള്ള കൊഴിഞ്ഞുപോക്ക് 11189 ആണ്. ഇതില്‍ 7868 പേരും ആദിവാസി വിദ്യാര്‍ത്ഥികളാണെന്നത് സര്‍ക്കാരും വിദ്യാഭ്യാസവകുപ്പും ചെലവഴിക്കുന്ന ആദിവാസി ക്ഷേമഫണ്ടുകള്‍ക്ക് യാതൊരു പ്രയോജനവും ലഭിക്കുന്നില്ലെന്ന് തന്നെയാണ് വ്യക്തമാക്കുന്നത്. സ്‌കൂളുകളിലെ അടിസ്ഥാന സൗകര്യവികസനത്തിനായി 2008-13 കാലയളവില്‍ എസ്.എസ്.എ 7.23 കോടിയും വയനാട് ഡിഡിഇ ഒരുകോടിയും ചെലവഴിച്ചുവെങ്കിലും വയനാടിലെ 207 പ്രൈമറി സ്‌കൂളുകളില്‍ 138 എണ്ണത്തിലും 77 സെക്കണ്ടറി ഹയര്‍ സെക്കണ്ടറി സ്‌കൂളുകളില്‍ 72 എണ്ണത്തിലും പെണ്‍കുട്ടികള്‍ക്കായുള്ള ശുചിത്വസൗകര്യങ്ങളില്ല. പല സ്‌കൂളുകളിലും മൂത്രപ്പുര, വൈദ്യുതി, ഫര്‍ണിച്ചര്‍ എന്നിവ ഏറെ അകലെയാണ്.
ഭൂരഹിത ആദിവാസികളുടെ പുനരധിവാസത്തിനായി 1000 ഏക്കര്‍ ഭൂമി ഏറ്റെടുക്കാന്‍ 2010 ജനുവരിയില്‍ സര്‍ക്കാര്‍ അനുമതി നല്‍കുകയും വയനാട് ആദിവാസി പുനരധിവാസ വികസന മിഷന് 50 കോടി നല്‍കുകയും ചെയ്തിട്ടുണ്ടെങ്കിലും ആദിവാസികള്‍ക്ക് നാളിതുവരെ ഭൂമി ലഭ്യമായിട്ടില്ല.
റവന്യൂവകുപ്പിന്റെ കണക്കുപ്രകാരം ജില്ലയില്‍ 1563 കേസുകളിലായി 5900.67 ഏക്കര്‍ ഭൂമി ആദിവാസികള്‍ക്ക് അന്യാധീനപ്പെട്ടിട്ടുണ്ട്. 2008 മുതല്‍ 13 വരെ വിവിധപദ്ധതികളിലായി ജില്ലയിലെ പട്ടികര്‍ഗക്കാര്‍ക്ക് 12995 വീടുകള്‍ അനുവദിച്ചതില്‍ 6083 വീടുകള്‍ മാത്രമാണ് പൂര്‍ത്തിയായത്. ഒന്നരലക്ഷം ആദിവാസികളുണ്ടെന്ന് കണക്കാക്കുന്ന ജില്ലയിലെ കുടിവെള്ള പദ്ധതികളുടെ അവസ്ഥ ശോചനീയമാണ്. ജില്ലയിലെ 33 കുടിവെള്ളവിതരണപദ്ധതികളില്‍ എട്ടെണ്ണത്തിന് മാത്രമാണ് ട്രീറ്റ്‌മെന്റ് പ്ലാന്റുള്ളത് ഇവിടത്തെ ജലസാമ്പിളുകള്‍ പരിശോധിച്ചതില്‍ 50 ശതമാനത്തില്‍ കൂടുതല്‍ പരിശോധനാഫലങ്ങളിലും കോളിഫോം ബാക്ടീരിയയുടെയും മാലിന്യത്തിന്റെയും സാന്നിധ്യം വളരെ കൂടുതലാണ്. വയനാട്ടിലെ മൊത്തം 2500 കോളനികളില്‍ 100 ആദിവാസി കോളനികളില്‍ മാത്രം നടത്തിയ സര്‍വ്വേയില്‍ കണ്ടെത്തിയത് 1793 കക്കൂസുകളുടെയും 172 ടോയ്‌ലറ്റ് കോംപ്ലക്‌സുകളുടെയും അഭാവമായിരുന്നു. 874 അംഗന്‍വാടികളില്‍ 820 എണ്ണത്തില്‍ ശിശുസൗഹൃദ കക്കൂസുകള്‍ ഇല്ലാത്തതും 257 എണ്ണത്തില്‍ കക്കൂസുകളേ ഇല്ലാത്തതുമായിരുന്നു. 2011-13 കാലയളവില്‍ മാത്രം 231 കോളറ സംശയമുള്ള കേസുകളാണ് ഇവിടെ റിപ്പോര്‍ട്ട് ചെയ്യപ്പെട്ടത്.
സഹകരണമേഖല വയനാട്ടിലെ കര്‍ഷകര്‍ക്ക് നല്‍കിയ കാര്‍ഷികവായ്പ 2008-09 ലെ 117.08 കോടിയില്‍ നിന്ന് 40.66 കോടിയായി കുറഞ്ഞത് ആദിവാസി കര്‍ഷകമേഖലയ്ക്ക് തിരിച്ചടിയായി. വിദ്യാഭ്യാസവകുപ്പ്, വനംവകുപ്പ്, ആരോഗ്യവകുപ്പ്, പട്ടികവര്‍ഗ വികസന വകുപ്പ്, സാമൂഹിക നീതി വകുപ്പ്, ദേശീയ ഗ്രാമീണ കുടിവെള്ള പദ്ധതി, ശുചിത്വമിഷന്‍ എന്നിവ മുഖേന 2008-13 കാലയളവില്‍ വയനാടില്‍ ചെലവഴിച്ചത് 331.41 കോടി രൂപയാണ്. കോടികള്‍ ചെലവഴിക്കുമ്പോഴും മറ്റു ജില്ലകളുമായി താരതമ്യം ചെയ്യുമ്പോള്‍ വയനാട് ജില്ലയിലെ ആദിവാസികളില്‍ ബഹുഭൂരിപക്ഷവും പാര്‍ശ്വല്‍ക്കരിക്കപ്പെടുന്നവരും സമൂഹത്തിലെ മുഖ്യധാരയില്‍ നിന്ന് ഒഴിവാക്കപ്പെടുന്നവരുമാണ്. ഫണ്ട് ചെലവഴിക്കല്‍ യഥാര്‍ത്ഥ ഗുണഭോക്താക്കളിലേക്കെത്തുന്നില്ലെന്നതിന്റെ വ്യക്തമായ തെളിവുകളാണ് ആരോഗ്യവിദ്യാഭ്യാസ അടിസ്ഥാന സൗകര്യവികസന മേഖലകളില്‍ വയനാട് പിന്തള്ളപ്പെടുന്നത് സൂചിപ്പിക്കുന്നത്.
സി. രാജ

</TEXT>
</DOC>