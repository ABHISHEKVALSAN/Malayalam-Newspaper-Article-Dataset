<DOC>
<DOCNO>114091925472.utf8</DOCNO>
<TEXT>


           ദൈവത്തോടൊപ്പം ഇരുന്ന ആ നാളുകള്‍    

Friday 19 September 2014 9:22 pm IST

ശേഷഗോപാലനൊപ്പം ശ്രീനിവാസ്‌
വിശ്വസിക്കാനാവുന്നില്ല എന്നു പറയുന്നത് പതിവ് ഉപചാരവാക്കല്ല. ഇതു നഷ്ടമാണ്, വെറും നഷ്ടമല്ല; ഇനിയൊരു യു. ശ്രീനിവാസ് ജനിയ്ക്കില്ല, അദ്ദേഹം പുനര്‍ജനിച്ചാല്‍ പോലും ഇങ്ങനെയൊരു പ്രതിഭ പ്രകടിപ്പിക്കാനാവില്ല.
അദ്ദേഹത്തെ മാന്‍ഡലിന്‍ മാന്ത്രികനെന്നോ കര്‍ണാടക സംഗീതജ്ഞനെന്നൊ ഭാരതീയ സംഗീതജ്ഞനെന്നോ മാത്രം വിശേഷിപ്പിച്ചു ചുരുക്കരുത്. അദ്ദേഹം ലോക സംഗീതജ്ഞനായിരുന്നു. യു. ശ്രീനിവാസന്‍ എന്നു പറഞ്ഞാല്‍ മതിയായിരുന്നു ലോകത്തെ ഏതു സംഗീത ജ്ഞാനിക്കും അദ്ദേഹത്തെ തിരിച്ചറിയാന്‍. ഭാരതത്തെ തിരിച്ചറിയാന്‍, കര്‍ണാടക സംഗീതത്തെ തിരിച്ചറിയാന്‍.
അദ്ദേഹത്തോടൊപ്പം വേദിയില്‍ എനിക്ക് 25 വര്‍ഷത്തെ പരിചയമുണ്ട്. ഇടയ്ക്ക് കുറച്ചുകാലം തുടര്‍ച്ചയായി പരിപാടികളില്‍ പങ്കെടുക്കാനായില്ല. അപ്പോള്‍ എന്നോട് ചോദിച്ചു, എന്താ എനിക്കു വായിക്കില്ലെന്നായോ എന്ന്. പല പരിപാടികളും ഏറ്റു പോയതുകൊണ്ടാണ് അങ്ങനെ സംഭവിച്ചത്. പിന്നെ കുറേനാള്‍ മുടങ്ങിയില്ല. മദ്രാസ് മ്യൂസിക് അക്കാദമിക്ക് വേണ്ടി തുടര്‍ച്ചയായി ആറു വര്‍ഷത്തോളം ഞാന്‍ തന്നെ അദ്ദേഹത്തിനു പക്കമേളം വായിച്ചു. ഒടുവില്‍ സംഘാടകര്‍ അഭിപ്രായപ്പെട്ടപ്പോള്‍ എന്നോടു ചോദിച്ച ശേഷമാണ് അദ്ദേഹം മറ്റൊരാളെ മൃദംഗം വായിക്കാന്‍ ക്ഷണിച്ചത്.
അതായിരുന്നു അദ്ദേഹത്തിന്റെ മര്യാദ. കലാകാരന്മാരെ മാനിക്കുകയെന്നത് ശ്രീനിവാസില്‍ കണ്ടിരുന്ന അനന്യസാധാരമായ ഗുണവിശേഷമായിരുന്നു. അതുകൊണ്ടുതന്നെ ലോകത്തെ ഏതു കലാകാരനും അദ്ദേഹത്തെയും ബഹുമാനിച്ച് ആദരിച്ചു. ആരെയും ഇകഴ്ത്തിപ്പറയുന്നതായി ഞാന്‍ ഇന്നേവരെ കേട്ടിട്ടില്ല. ആരെക്കുറിച്ചും വിമര്‍ശിച്ചു പറഞ്ഞിട്ടില്ല. ആരെയും കുറിച്ച് പരാതിയുമില്ല. ഇതുവരെ ദേഷ്യപ്പെട്ടു കണ്ടിട്ടേ ഇല്ല. കലാകാരന്മാര്‍ക്കിടയില്‍ ഇത്തരക്കാര്‍ കുറവാണ്. തന്റെ വഴിയില്‍ ആത്മാര്‍ത്ഥമായ തപസ്യ- അതായിരുന്നു ശ്രീനിവാസ്.
എപ്പോഴും പുഞ്ചിരി മാത്രം വിടരുന്ന മുഖമുള്ള അദ്ദേഹത്തോടൊപ്പം വേദികളിലിരിക്കുമ്പോള്‍ ഞങ്ങള്‍ ദൈവത്തിനൊപ്പം ഇരിക്കുന്നതായാണ് അനുഭവിച്ചത്. മൂന്നു മണിക്കൂര്‍ മറ്റൊന്നും അറിയാറില്ലായിരുന്നു- സംഗീതം മാത്രം. അതൊരു അനുഭൂതിതന്നെയാണ്. അപൂര്‍വമായി മാത്രമേ ഈ അനുഭവം മറ്റു വേദികളില്‍ കിട്ടാറുള്ളു.
സങ്കടമുണ്ട്. ഏറെ കടങ്ങള്‍ ബാക്കിയാക്കിയാണ് അദ്ദേഹം പിരിഞ്ഞത്. ഈ വര്‍ഷത്തെ സീസണില്‍ അദ്ദേഹത്തോടൊപ്പം രണ്ടു കച്ചേരികളില്‍ ഞാന്‍ വായിക്കാമെന്ന് ഏറ്റിരുന്നു. ഡിസംബറില്‍ മദ്രാസിലെ കൃഷ്ണഗാന സദസ്സായിരുന്നു ഒന്ന്. അവിടെ ഇനി ശ്രീനിവാസിലൂടെ ദൈവ സാന്നിദ്ധ്യം ഉണ്ടാവില്ല. ഈ ചെറു പ്രായത്തില്‍ സംഗീതത്തെ ഇത്രത്തോളം അറിഞ്ഞ്, സംഗീതത്തില്‍ അലിഞ്ഞ് സംഗീത ചൈതന്യമായി മാറിയ ആ പുണ്യാത്മാവിന് ആദരാഞ്ജലികള്‍.
ചങ്ങനാശ്ശേരി ബി. ഹരികുമാര്‍ (മൃദംഗ വിദ്വാന്‍, ട്രിച്ചി എഐആര്‍)

</TEXT>
</DOC>