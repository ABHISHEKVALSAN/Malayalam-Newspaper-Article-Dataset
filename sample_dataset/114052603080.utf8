<DOC>
<DOCNO>114052603080.utf8</DOCNO>
<TEXT>


           മുഖ്യമന്ത്രിയെ കല്ലെറിഞ്ഞ കേസില്‍ കുറ്റപത്രം സമര്‍പ്പിച്ചു    

Monday 26 May 2014 9:10 pm IST

കണ്ണൂര്‍: കണ്ണൂരില്‍ മുഖ്യമന്ത്രി ഉമ്മന്‍ചാണ്ടിക്കെതിരെ കല്ലെറിഞ്ഞ കേസില്‍ കുറ്റപത്രം സമര്‍പ്പിച്ചു. 114 പേര്‍ക്കെതിരെയുള്ള കുറ്റപത്രമാണ് കണ്ണൂര്‍ ഫസ്റ്റ് ക്ളാസ് മജിസ്ട്രേറ്റ് കോടതിയില്‍ സമര്‍പ്പിച്ചത്. സിപിഎം എംഎല്‍എമാരായ സി കൃഷ്ണന്‍ (പയ്യന്നൂര്‍), കെ.കെ നാരായണന്‍ (ധര്‍മടം) എന്നിവരെ കേസിലെ ഒന്നും രണ്ടും പ്രതകളാക്കിയാണ് കുറ്റപത്രം സമര്‍പ്പിച്ചത്. 

മൊത്തം 1004 പ്രതികളാണ് ഉള്ളത്. ഇതില്‍ 114 പേരെയാണ് ഇതിനകം തിരിച്ചറിഞ്ഞത്. കഴിഞ്ഞ വര്‍ഷം ഒക്ടോബര്‍ 27ന് കണ്ണൂരില്‍ സംസ്ഥാന പോലീസ് കായികമേളയുടെ സമാപന ചടങ്ങ് ഉദ്ഘാടനം ചെയ്യാനെത്തിയപ്പോഴാണ് മുഖ്യമന്ത്രിയ്ക്കു നേരെ കല്ലേറുണ്ടായത്.  സോളാര്‍ കേസുമായി ബന്ധപ്പെട്ട് മുഖ്യമന്ത്രിയെ ബഹിഷ്കരിക്കുന്നതിന്റെ ഭാഗമായി എല്‍ഡിഎഫ് പ്രവര്‍ത്തകര്‍ കരിങ്കൊടി കാണിക്കുന്നതിനിടെയാണ് കല്ലേറുണ്ടായത്. 

കല്ല് കാറിന്‍െറ ചില്ല് തുളച്ച് മുഖ്യമന്ത്രിയുടെ നെറ്റിയില്‍ പതിക്കുകയായിരുന്നു. മുഖ്യമന്ത്രിയോടൊപ്പം കാറില്‍ മന്ത്രി കെ.സി ജോസഫ്, കോണ്‍ഗ്രസ് നേതാവ് ടി. സിദ്ധീഖ് എന്നിവരുണ്ടായിരുന്നു.
    
</TEXT>
</DOC>