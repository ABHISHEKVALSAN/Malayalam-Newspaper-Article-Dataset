<DOC>
<DOCNO>114050897788.utf8</DOCNO>
<TEXT>


           വാരാണസിയില്‍ മോദിയുടെ റാലിയ്ക്ക് വിലക്കില്ലെന്ന് വരണാധികാരി    

Thursday 8 May 2014 4:00 pm IST

വാരണസി: വാരണാസിയില്‍ ബിജെപിയുടെ പ്രധാനമന്ത്രി സ്ഥാനാര്‍ത്ഥി നരേന്ദ്ര മോദിയ്ക്ക് റാലി നടത്താന്‍ അനുമതി. നരേന്ദ്രമോദിക്ക് റാലി നടത്താന്‍ വിലക്കില്ലെന്ന് വരണാധികാരി അറിയിച്ചു. നേരത്തെ സുരക്ഷാ കാരണങ്ങള്‍ നിരത്തി വാരാണസിയില്‍ റാലി നടത്തുന്നതിനുള്ള അനുമതി മോഡിയ്ക്ക് ജില്ലാ ഭരണകൂടം നിഷേധിച്ചിരുന്നു.

വഡോദര കൂടാതെ മോദി മത്സരിക്കുന്ന രണ്ടാമത്തെ മണ്ഡലമാണ് 12ന് തിരഞ്ഞെടുപ്പ് നടക്കുന്ന വാരണാസി. ഇവിടെ മോദിയുടെ റാലി വിലക്കിയത് ഏറെ വിവാദമുണ്ടാക്കിയിരുന്നു. സമാജ്‌വാദി പാര്‍ട്ടിയുടെ ഇടപെടല്‍ മൂലമാണ് മോഡിയുടെ റാലികള്‍ക്ക് അനുമതി നിഷേധിച്ചതെന്ന് ബി.ജെ.പി ആരോപിച്ചിരുന്നു.1991ല്‍ ബിജെപി നേതാവായ ശത്രുഖ്‌നന്‍ സിന്‍ഹയുടെ റാലിയെ തുടര്‍ന്ന് സംഘര്‍ഷമുണ്ടായ സ്ഥലമാണ് ബേണിയാബാഗ്.

റാലി നടത്താന്‍ അനുവദിക്കണമെന്ന് മെയ് അഞ്ചിന് തന്നെ പോളിങ് ഓഫീസറെ അറിയിക്കുകയും മെയ് ആറിന് ഔദ്യോഗികമായി അപേക്ഷ സമര്‍പ്പിക്കുകയും ചെയ്തിരുന്നതായി ബിജെപി നേതാവ് അരുണ്‍ ജെയ്റ്റ്‌ലി പറഞ്ഞു. വാരണാസിയില്‍ ആം ആദ്മി പാര്‍ട്ടി സ്ഥാനാര്‍ത്ഥി അരവിന്ദ് കെജ്‌രിവാളും കോണ്‍ഗ്രസിന്റെ അജയ് റായിയും ആണ് മോദിയ്‌ക്കെതിരായി മത്സരിക്കുന്നത്.
    
</TEXT>
</DOC>