<DOC>
<DOCNO>114010265017.utf8</DOCNO>
<TEXT>


           കേസുകള്‍ ഒത്തുതീര്‍ക്കാനുള്ള പണം സരിതയ്ക്ക് എവിടെനിന്ന് ലഭിച്ചുവെന്ന് കോടതി      

Thursday 2 January 2014 12:49 pm IST

കൊച്ചി: സോളാര്‍ തട്ടിപ്പ് കേസിലെ പ്രതി സരിതാ എസ് നായരുടെ റിമാന്‍ഡ് കാലാവധി ഈ മാസം 15വരെ നീട്ടി. കേസുകള്‍ ഒത്തുതീര്‍ക്കാന്‍ സരിതയ്ക്ക് എവിടെ നിന്നാണ് പണം ലഭിച്ചതെന്ന് അന്വേഷിച്ചോയെന്ന് ഹൈക്കോടതി ആരാഞ്ഞു. തട്ടിപ്പു കേസിലൂടെ സരിതയ്ക്ക് എത്ര പണം കിട്ടിയെന്നു വെളിപ്പെടുത്തണമെന്നും സര്‍ക്കാരിനോട് കോടതി ആവശ്യപ്പെട്ടു. 

സരിത തട്ടിയ പണത്തിന്റെ കൃത്യമായ കണക്ക് ലഭിക്കണം. ഈ പണം ഉപയോഗിച്ചാണോ സരിത കേസുകള്‍ ഒത്തുതീര്‍പ്പാക്കിയത് എന്നതും വ്യക്തമാക്കണമെന്നും പ്രോസിക്യൂട്ടറോട് കോടതി ആവശ്യപ്പെട്ടു. തിരുവനന്തപുരം സ്വദേശി ടി.സി. മാത്യുവില്‍ നിന്നു പണം തട്ടിയ കേസിലാണ് സരിതയെ ഇന്നു കോടതിയില്‍ ഹാജരാക്കിയത്.

സോളാര്‍ തട്ടിപ്പുമായി ബന്ധപ്പെട്ട രണ്ട് കേസുകളിലും, വ്യാജ ഡ്രൈവിംഗ് ലൈസന്‍സ് നേടിയ കേസിലും സരിത ജാമ്യാപേക്ഷ സമര്‍പ്പിച്ചിരിക്കുകയാണ്. വി.പി.ജോയി, ഫാദര്‍ ലൂയീസ് എന്നിവരില്‍ നിന്നും പണം തട്ടിയതായി കാണിച്ച് എറണാകുളം നോര്‍ത്ത് പോലീസ് രജിസ്റ്റര്‍ ചെയ്തതാണ് സോളാര്‍ കേസുകള്‍. മലപ്പുറം കുറ്റിപ്പുറം പോലീസ് രജിസ്റ്റര്‍ ചെയ്തതാണ് വ്യാജ ഡ്രൈവിംഗ് ലൈസന്‍സ് കേസ്. ഈ കേസുകളില്‍ കൂടി  ജാമ്യം ലഭിച്ചാല്‍ സരിതയ്ക്ക് പുറത്തിറങ്ങാനാകും. 

സോളാര്‍ തട്ടിപ്പുമായി ബന്ധപ്പെട്ട് 33 കേസുകളാണ് സരിതക്കെതിരെ രജിസ്റ്റര്‍ ചെയ്തിരിക്കുന്നത്. സോളാര്‍ പ്ലാന്റ് സ്ഥാപിക്കാമെന്ന് വാഗ്ദാനം ചെയ്ത് വി പി ജോയിയില്‍ നിന്ന് നിന്ന് ഒരു ലക്ഷത്തി 25000 രൂപയും ജോസില്‍ നിന്ന് 1,80000 രൂപയും തട്ടിച്ചുവെന്നാണ് കേസ്. കീഴ്‌കോടതി ജാമ്യാപേക്ഷ തള്ളിയ സാഹചര്യത്തിലാണ് സരിത ഹൈക്കോടതിയെ സമീപിച്ചത്. 

ഈ രണ്ടു കേസുകളും പണം കൊടുത്ത് നേരത്തെ ഒത്തുതീര്‍പ്പാക്കിയിട്ടുണ്ട്. 31 കേസുകളില്‍ ജാമ്യം ലഭിച്ചപ്പോള്‍ എട്ട് കേസുകള്‍ ഒത്തുതീര്‍പ്പാക്കി. 
    
</TEXT>
</DOC>