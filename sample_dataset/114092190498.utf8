<DOC>
<DOCNO>114092190498.utf8</DOCNO>
<TEXT>


           ആറന്മുളയില്‍ തെരഞ്ഞെടുപ്പ്‌ ദിനമായ ഇന്ന്‌ ബാലികാ ബാലന്മാരുടെ സത്യഗ്രഹം    

Sunday 21 September 2014 10:02 am IST

ആറന്മുള: ആറന്മുള വിമാനത്താവള വിരുദ്ധ അനിശ്ചിതകാല സത്യാഗ്രഹത്തിന്റെ അമ്പത്തിയൊമ്പതാം ദിവസമായ ഇന്ന്‌ തെരഞ്ഞെടുപ്പ്‌ ദിനമായതിനാല്‍ വോട്ടവകാശമില്ലാത്ത ബാലികാബാലന്മാര്‍ സത്യാഗ്രഹം അനുഷ്ഠിക്കും. ബാലഗോകുലം, ബാലസംഘം, തരംഗം ബാലവേദി എന്നീ സംഘടനകളിലെ കുട്ടികളാണ്‌ രാവിലെ 10 മുതല്‍ സത്യാഗ്രഹം അനുഷ്ഠിക്കുക. തെരഞ്ഞെടുപ്പ്‌ ദിനത്തില്‍ സത്യാഗ്രഹം പൂര്‍ണ്ണമായും നിയന്ത്രിക്കുന്ന കുട്ടികള്‍ വിവിധ കലാപരിപാടികള്‍ സത്യാഗ്രഹപന്തലില്‍ അവതരിപ്പിക്കും. 
പ്രകൃതിയെ വില്‍പനച്ചരക്കാക്കാന്‍ ശ്രമിക്കുന്ന ഭരണാധികാരികളെ ഒറ്റപ്പെടുത്തുകയും അവര്‍ക്ക്‌ തെരഞ്ഞെടുപ്പ്‌ എന്ന ജനാധിപത്യ വ്യവസ്ഥയിലൂടെ മറുപടി നല്‍കുകയും ചെയ്യണമെന്ന്‌ ആറന്‍മുള വിമാനത്താവള പദ്ധതിക്കെതിരെ നടക്കുന്ന അനിശ്ചിതകാല സത്യാഗ്രഹത്തിന്റെ അമ്പത്തിയെട്ടാം ദിവസം സമരം ഉദ്ഘാടനം ചെയ്തു സംസാരിച്ച തപസ്യ സംസ്ഥാന സംഘടനാ സെക്രട്ടറി പി. ഉണ്ണികൃഷ്ണന്‍ അഭിപ്രായപ്പെട്ടു. വരുംതലമുറയ്ക്കു വേണ്ടിയുള്ള ഈ സമരം വിജയിക്കുക തന്നെ ചെയ്യും എന്നും അദ്ദേഹം പറഞ്ഞു.
ഇന്ന്‌ ജനം പേടിയോടെ കാണുന്ന ഒരു മലയാളവാക്കാണ്‌ വികസനം എന്ന്‌ സത്യാഗ്രഹത്തില്‍ അദ്ധ്യക്ഷത വഹിച്ച പാലിയേക്കര ടോള്‍ വിരുദ്ധ സമരസമിതി കണ്‍വീനര്‍ സാബുരാജ്‌ അഭിപ്രായപ്പെട്ടു. വികസനം എന്ന പേരില്‍ നമ്മുടെ മണ്ണിനേയും ജലത്തേയും വായുവിനെയും വിശ്വാസത്തേയും വില്‍ക്കുവാന്‍ ശ്രമിക്കുന്ന വികസന അജണ്ടയക്ക്‌ ഭരണാധികാരികള്‍ മൗനാനുവാദം കൊടുക്കുകയാണെന്നും സാബുരാജ്‌ പറഞ്ഞു.
ആറന്മുള വിജയകുമാര്‍ മുഖ്യപ്രഭാഷണവും നടത്തി. കെ.പി. സോമന്‍ , വിലാസിനി രാമചന്ദ്രന്‍, കെ.എന്‍. ഗോപിനാഥപിള്ള, പി.കെ. വിജയന്‍, കെ.ഐ. ജോസഫ്‌ എന്നിവര്‍ സംസാരിച്ചു.
    
</TEXT>
</DOC>