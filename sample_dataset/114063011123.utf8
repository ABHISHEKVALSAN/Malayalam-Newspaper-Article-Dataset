<DOC>
<DOCNO>114063011123.utf8</DOCNO>
<TEXT>


           പിഎസ്എല്‍വി സി- 23 വിജയകരമായി വിക്ഷേപിച്ചു    

Monday 30 June 2014 3:44 pm IST

ശ്രീഹരിക്കോട്ട : ഇന്ത്യയുടെ തദ്ദേശിയ വിക്ഷേപണവാഹനമായ പിഎസ്എല്‍വി - സി.23യുടെ വിക്ഷേപണം വിജയകരം. അഞ്ച് വിദേശ ഉപഗ്രഹങ്ങളുമായിട്ടാണ്  പിഎസ്എല്‍വി സി 23 റോക്കറ്റ്  കുതിച്ച്ുയര്‍ന്നത്. ഫ്രാന്‍സിന്റെ സ്‌പോട്ട് - 7, കാനഡയുടെ കാന്‍ എക്‌സ്- 4, കാന്‍ എക്‌സ്- 5, ജര്‍മനിയുടെ എയ്‌സാറ്റ്, സിംഗപ്പൂരിന്റെ വെലോക്‌സ്- 1 എന്നീ ഉപഗ്രഹങ്ങളെയാണ് നിശ്ചിത സമയത്തിനുള്ളില്‍ ഭ്രമണപഥത്തിലെത്തിച്ചത്. ശ്രീഹരിക്കോട്ടയിലെ സതീഷ് ധവാന്‍ സ്‌പേസ്  സെന്ററില്‍  നിന്നും രാവിലെ 9.52നായിരുന്നു വിക്ഷേപണം.

കൃത്യമായ കാലവസ്ഥ പ്രവചനമാണ് വിക്ഷേപണത്തിന്റെ പ്രധാന ലക്ഷ്യം. സമുദ്ര പഠനം, ഭൗമ നിരീക്ഷണം എന്നിവയും ഉപഗ്രഹം ഭ്രമണപഥത്തിലെത്തുന്നതോടെ കൂടുതല്‍ കാര്യക്ഷമമാകും. ഐഎസ്ആര്‍ഒയുടെ വാണിജ്യ വിഭാഗമായ ആന്‍ട്രിക്‌സ് കോര്‍പറേഷനും വിദേശ ഏജന്‍സികളും തമ്മിലുള്ള ധാരണയുടെ ഭാഗമായാണ് വിക്ഷേപണം. ആന്‍ട്രിക്‌സ് കോര്‍പ്പറേഷന് വന്‍തോതില്‍ വിദേശ നാണ്യം ലഭിക്കാനും ഇത് വഴിയൊരുക്കും.

പ്രധാനമന്ത്രി നരേന്ദ്ര മോദി ചടങ്ങിന് സാക്ഷ്യം വഹിച്ചു. ഐഎസ്ആര്‍ഒ ചെയര്‍മാന്‍ കെ. രാധാകൃഷ്ണന്‍ പ്രധാനമന്ത്രിക്ക്  പിഎസ്എല്‍വിയുടെ പ്രവര്‍ത്തനം വിശദീകരിച്ചു കൊടുത്തു. വിക്ഷേപണം വിജയകരമായി പൂര്‍ത്തിയാക്കുന്നതിന് പരിശ്രമിച്ച എല്ലാവരെയും പ്രധാനമന്ത്രിയുടെ അഭിനന്ദിച്ചു. ഓരോ ഇന്ത്യക്കാരനും അഭിമാനം കൊള്ളുന്ന നിമിഷമാണിതെന്നും മോദി പറഞ്ഞു. ഇന്ത്യയുടെ ചൊവ്വാ ദൗത്യത്തിന് ഇംഗ്ലീഷ് സിനിമ 'ഗ്രാവിറ്റിയേക്കാള്‍ ചിലവ് കുറവാണെന്നും മോദി പറഞ്ഞു. ആന്ധ്രാപ്രദേശ് മുഖ്യമന്ത്രി ചന്ദ്രബാബു നായിഡു, പാര്‍ലമെന്റികാര്യ മന്ത്രി വെങ്കയ്യ നായിഡു, പ്രധാനമന്ത്രിയുടെ ഓഫിസിന്റെ ചുമതലയുള്ള മന്ത്രി ജിതേന്ദ്രസിങ് എന്നിവരും വിക്ഷേപണത്തിന് സാക്ഷ്യം വഹിക്കുന്നതിന് എത്തിയിരുന്നു.

വിദേശ രാഷ്ട്രങ്ങളുടെ ഉപഗ്രഹങ്ങളുമായി നേരത്തെയും 35ഓളം പിഎസ്എല്‍വി വിക്ഷേപണങ്ങള്‍ ഐഎസ്ആര്‍ഒ നടത്തിയിട്ടുണ്ട്. ആള്‍ജീരിയ, അര്‍ജന്റീന, ഓസ്ട്രിയ, ബെല്‍ജിയം, കാനഡ, ഡെന്‍മാര്‍ക്ക്, ഫ്രാന്‍സ്, ജെര്‍മനി, ഇന്തോനേഷ്യ, ഇസ്രായേല്‍ ഇറ്റലി, ജപ്പാന്‍, കൊറിയ, ലക്‌സംബര്‍ഗ്, സിംഗപ്പൂര്‍, സ്വിറ്റ്‌സര്‍ലാന്റ്, നെതല്‍ലാന്റ്, തുര്‍ക്കി, ഇംഗ്ലണ്ട് എന്നീ 19 രാഷ്ട്രങ്ങളും തങ്ങളുടെ ഉപഗ്രഹങ്ങളെ ഭ്രമണപഥത്തിലെത്തിക്കാന്‍ ഐഎസ്ആര്‍ഒയുടെ സഹായം തേടിയിട്ടുണ്ട്.
    
</TEXT>
</DOC>