<DOC>
<DOCNO>114062710360.utf8</DOCNO>
<TEXT>


           തോറ്റിട്ടും അമേരിക്ക പ്രീ ക്വാര്‍ട്ടറില്‍; ജയിച്ചിട്ടും പോര്‍ച്ചുഗല്‍ പുറത്ത്‌    

Friday 27 June 2014 11:15 am IST

റാസൈഫ്‌: അമേരിക്കയെ കീഴടക്കി ജര്‍മ്മനി ഗ്രൂപ്പ്‌ ജി ചാമ്പ്യന്മാരായി ഗ്രൂപ്പ്‌ ചാമ്പ്യന്മാരായി പ്രീ ക്വാര്‍ട്ടറില്‍ പ്രവേശിച്ചു. ഇന്നലെ നടന്ന മത്സരത്തില്‍ ഏകപക്ഷീയമായ ഒരു ഗോളിനാണ്‌ ജര്‍മ്മനി അമേരിക്കയെ കീഴടക്കിയത്‌. ഗോള്‍രഹിതമായ ആദ്യപകുതിക്കുശേഷം കളിയുടെ 55-ാ‍ം തോമസ്‌ മുള്ളറാണ്‌ ജര്‍മ്മനിയുടെ വിജയഗോള്‍ നേടിയത്‌. ഇതോടെ ഈ ലോകകപ്പില്‍ മുള്ളറുടെ ഗോള്‍നേട്ടം നാലായി. ജര്‍മ്മനിയോട്‌ പരാജയപ്പെട്ടെങ്കിലും പോര്‍ച്ചുഗലിനേക്കാള്‍ മികച്ച ഗോള്‍ ശരാശരിയുള്ള അമേരിക്ക നോക്കൗട്ട്‌ റൗണ്ടില്‍ ഇടംപിടിച്ചു. പരിക്കുമൂലം ജോസി ആള്‍ട്ടിഡോര്‍ ഇല്ലാതെയാണ്‌ അമേരിക്ക ജര്‍മ്മനിക്കെതിരെ ഇറങ്ങിയത്‌. ഇതോടെ ഘാനക്കെതിരെ ജയിച്ചും ഗോള്‍ ശരാശരിയില്‍ പോര്‍ച്ചുഗല്‍ പുറത്തായി.

ഗ്രൂപ്പിലെ മറ്റൊരു മത്സരത്തില്‍ പോര്‍ച്ചുഗല്‍ ഒന്നിനെതിരെ രണ്ട്‌ ഗോളുകള്‍ക്ക്‌ ഘാനയെ പരാജയപ്പെടുത്തിയെങ്കിലും നോക്കൗട്ട്‌ റൗണ്ടില്‍ പ്രവേശിക്കാതെ പുറത്തായി. അമേരിക്കക്കും പോര്‍ച്ചുഗലിനും നാല്‌ പോയിന്റ്‌ വീതം ലഭിച്ചെങ്കിലും മികച്ച ഗോള്‍ ശരാശരിയുടെ അടിസ്ഥാനത്തിലാണ്‌ അമേരിക്ക നോക്കൗട്ട്‌ റൗണ്ടില്‍ പ്രവേശിച്ചത്‌. ബ്രസീലിയയില്‍ നടന്ന മത്സരത്തില്‍ വിജയത്തില്‍ കുറഞ്ഞതൊന്നും തങ്ങള്‍ക്ക്‌ ഗുണം ചെയ്യില്ലെന്ന തിരിച്ചറിവില്‍ തകര്‍പ്പന്‍ മുന്നേറ്റമാണ്‌ പോര്‍ച്ചുഗല്‍ തുടക്കം മുതല്‍ എതിര്‍ പോസ്റ്റിലേക്ക്‌ നയിച്ചത്‌. 

19-ാ‍ം മിനിട്ടില്‍ ക്രിസ്റ്റ്യാനോ റൊണാള്‍ഡോയുടെ ഒരു തകര്‍പ്പന്‍ ഹെഡ്ഡര്‍ അവിശ്വസനീയമായ രീതിയിലാണ്‌ ഘാന ഗോള്‍കീപ്പര്‍ രക്ഷപ്പെടുത്തിയത്‌. ഇതിന്‌ മുമ്പ്‌ റൊണാള്‍ഡോയുടെ കരുത്തുറ്റ ഒരു ഷോട്ട്‌ ഗോളിയെ കീഴടക്കിയെങ്കിലും പന്ത്‌ ക്രോസ്‌ ബാറില്‍ത്തട്ടിത്തെറിച്ചു. എന്നാല്‍ കളിയുടെ 30-ാ‍ം മിനിറ്റില്‍ പോര്‍ച്ചുഗല്‍ ഒരു സെല്‍ഫ്‌ ഗോളിലൂടെ മുന്നിലെത്തി. ബ്രൂണോ ആല്‍വസ്‌ എടുത്ത കോര്‍ണര്‍ കിക്ക്‌ തട്ടിയകറ്റാന്‍ ശ്രമിക്കുന്നതിനിടെ ജോണ്‍ ബോയെയുടെ കാലില്‍ നിന്നാണ്‌ പന്ത്‌ സ്വന്തം വലയില്‍ കയറിയത്‌. എന്നാല്‍ രണ്ടാം പകുതിയുടെ 57-ാ‍ം മിനിറ്റില്‍ ഘാന സമനിലപിടിച്ചു. ക്വാഡോ അസമോവയുടെ ക്രോസ്‌ ഘാന ക്യാപ്റ്റന്‍ അസമോവ ഗ്യാന്‍ മികച്ചൊരു ഹെഡ്ഡറിലൂടെ പോര്‍ച്ചുഗല്‍ വലയിലെത്തിച്ചു. പിന്നീട്‌ 80-ാ‍ം മിനിറ്റില്‍ പോര്‍ച്ചുഗല്‍ വീണ്ടും ലീഡ്‌ നേടി. ബോക്സിനുള്ളില്‍ നിന്ന്‌ ക്രിസ്റ്റ്യാനോ റൊണാള്‍ഡോ പായിച്ച ഷോട്ടാണ്‌ ഘാന വലയില്‍ തുളച്ചുകയറിയത്‌. പിന്നീട്‌ അവസാന മിനിറ്റുകളില്‍ പോര്‍ച്ചുഗല്‍ ലീഡ്‌ ഉയര്‍ത്തുന്നതിന്‌ ആഞ്ഞടിച്ചുവെങ്കിലും ഫലമുണ്ടായില്ല.

    
</TEXT>
</DOC>