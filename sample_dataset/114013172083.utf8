<DOC>
<DOCNO>114013172083.utf8</DOCNO>
<TEXT>


           ആറന്മുള: സര്‍ക്കാരിന് ഗ്രീന്‍ ട്രൈബ്യൂണലിന്റെ വിമര്‍ശനം    

Friday 31 January 2014 3:40 pm IST

ചെന്നൈ: ആറന്മുള വിമാനത്താവള പദ്ധതിയുമായി ബന്ധപ്പെട്ട കേസില്‍ സംസ്ഥാന സര്‍ക്കാരിന് ദേശീയ ഹരിത ട്രൈബ്യൂണലിന്റെ വിമര്‍ശനം. ആറന്മുള പൈതൃകഗ്രാമ കര്‍മ സമിതി നല്‍കിയ ഹര്‍ജിയില്‍ മറുപടി നല്‍കാന്‍ ഒരുമാസത്തെ സമയം കൂടി നല്‍കണമെന്ന സര്‍ക്കാരിന്റെ ആവശ്യം ട്രൈബ്യൂണല്‍ തള്ളി. 

കേസ് വീണ്ടും പരിഗണിക്കുന്ന ഫെബ്രുവരി പതിനേഴിന് മറുപടി നല്‍കണമെന്ന് ട്രൈബ്യൂണല്‍ നിര്‍ദേശം നല്‍കി. മറുപടി സമര്‍പ്പിക്കാന്‍ ട്രൈബ്യൂണലില്‍ സമയം തേടുന്ന സര്‍ക്കാര്‍,​ ട്രൈബൂണലിന്റെ നടപടികള്‍ സ്റ്റേ ചെയ്യണമെന്ന് ഹൈക്കോടതിയില്‍ ആവശ്യപ്പെടുന്നത് അംഗീകരിക്കാനാവില്ലെന്നും ബെഞ്ച് വ്യക്തമാക്കി. 

ഹര്‍ജിയില്‍ തീര്‍പ്പാകും വരെ നിര്‍മാണപ്രവര്‍ത്തനങ്ങള്‍ നിര്‍ത്തിവയ്ക്കാനുള്ള ഉത്തരവ് നിലനില്‍ക്കുമെന്നും ദേശീയ ഹരിത ട്രൈബ്യൂണലിന്റെ ചെന്നൈയിലെ ദക്ഷിണമേഖലാ ബഞ്ച് വ്യക്തമാക്കി.  
    
</TEXT>
</DOC>