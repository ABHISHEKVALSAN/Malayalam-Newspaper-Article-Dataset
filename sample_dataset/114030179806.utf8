<DOC>
<DOCNO>114030179806.utf8</DOCNO>
<TEXT>


           ആം ആദ്മി രണ്ടിടത്ത് സ്ഥാനാര്‍ത്ഥികളെ പ്രഖ്യാപിച്ചു    

Saturday 1 March 2014 4:03 pm IST

കൊച്ചി: ആം ആദ്മി പാര്‍ട്ടി കേരളത്തില്‍ രണ്ട് ലോക്‍സഭാ മണ്ഡലങ്ങളിലെ സ്ഥാനാര്‍ത്ഥികളെ പ്രഖ്യാപിച്ചു. തിരുവനന്തപുരത്ത് മുന്‍ ഐ.പി.എസ് ഉദ്യോഗസ്ഥന്‍ അജിത് ജോയിയും തൃശൂരില്‍ സാഹിത്യകാരി സാറാജോസഫും മത്സരിക്കും. അടുത്ത മാസം പകുതിയോടെ അരവിന്ദ് കേജ്‌രിവാള്‍ തെരഞ്ഞെടുപ്പ് പ്രചാരണത്തിനായി കേരളത്തിലെത്തും.

ദല്‍ഹിയില്‍ ചേര്‍ന്ന ആം ആദ്മി പാര്‍ട്ടിയുടെ ദേശീയ രാഷ്ട്രീയകാര്യസമിതി യോഗത്തിലാണ് സ്ഥാ‍നാര്‍ത്ഥി പ്രഖ്യാപനം നടത്തിയത്. നേരത്തേ ആറ് ലോക്‍സഭാ മണ്ഡലങ്ങളിലെ സ്ഥാനാര്‍ത്ഥികളെ കണ്ടെത്താന്‍ ആം ആദ്മി പാര്‍ട്ടി അഭിമുഖം നടത്തിയിരുന്നു. തുടര്‍ന്ന് സാധ്യതാപട്ടിക വെബ്‌സൈറ്റില്‍ പ്രസിദ്ധീകരിച്ചിരുന്നു. ഇവരില്‍ നിന്നും ദേശീയ നേതൃത്വം രണ്ട് ലോക്‍സഭാ മണ്ഡലങ്ങളിലെ സ്ഥാനാര്‍ത്ഥികളെ തെരഞ്ഞെടുക്കുകയായിരുന്നു. 

ഞായറാഴ്ച മുതല്‍ പ്രചരണത്തിനിറങ്ങാന്‍ സ്ഥാനാര്‍ത്ഥികളോട് ദേശീയ നേതൃത്വം ആവശ്യപ്പെട്ടിട്ടുണ്ട്. സംസ്ഥാനത്തെ മറ്റ് മണ്ഡലങ്ങളിലെ സ്ഥാനാര്‍ത്ഥികളെ ഈ മാസം പകുതിയോടെ പ്രഖ്യാപിക്കും. 
    
</TEXT>
</DOC>