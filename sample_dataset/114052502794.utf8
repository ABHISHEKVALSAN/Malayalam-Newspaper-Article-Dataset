<DOC>
<DOCNO>114052502794.utf8</DOCNO>
<TEXT>


           മധ്യകേരളത്തില്‍ പാചകവാതക ക്ഷാമം രൂക്ഷമാ‍കുന്നു; കടുത്ത നടപടി സ്വീകരിക്കുമെന്ന് കളക്ടര്‍    

Sunday 25 May 2014 2:29 pm IST

കൊച്ചി: ക്ലീനര്‍മാരുടെ വേതനത്തര്‍ക്കത്തില്‍ ഉദയംപേരൂര്‍ ഐഒസി പ്ലാന്റില്‍ ട്രക്ക് തൊഴിലാളികള്‍ നടത്തുന്ന സമരം തുടരുന്നതോടെ മധ്യകേരളത്തില്‍ പാചക വാതക ക്ഷാമം രൂക്ഷമാകുന്നു.പാചകവാതക സമരം തുടര്‍ന്നാല്‍ കടുത്തനടപടി സ്വീകരിക്കുമെന്ന് എറണാകുളം ജില്ലാകളക്ടര്‍ രാജമാണിക്യം അറിയിച്ചു. 

ഇന്ന് വൈകുന്നേരം നടക്കുന്ന ചര്‍ച്ചയില്‍ തീരുമാനമായില്ലെങ്കില്‍ ട്രക്കുകള്‍ പിടിച്ചെടുക്കുമെന്നും കളക്ടര്‍ പറഞ്ഞു. സമരം മൂലം ഉദയംപേരൂര്‍, ഇരുമ്പനം, അമ്പലമുകള്‍ പ്ലാന്റുകളില്‍ ഇന്ധന നീക്കം പൂര്‍ണമായും നിലച്ചിരിക്കുകയാണ്.  എറണാകുളം, കോട്ടയം, ഇടുക്കി, തൃശൂര്‍ ജില്ലകളിലേക്കാണ് ഐഒസിയുടെ ഉദയം പേരൂര്‍ പ്ലാന്റില്‍ നിന്നും പാചകവാതകം എത്തിക്കുന്നത്. പ്രതിദിനം 160 ലോഡുകളിലായി 50000 സിലിണ്ടറുകളാണ് വിതരണത്തിന് എത്തിക്കുന്നത്. 

വേതന വര്‍ധന ആവശ്യപ്പെട്ടാണ് ട്രക്ക് ഡ്രൈവര്‍മാരും ക്ലീനര്‍മാരും നിസ്സഹകരണ സമരം ആരംഭിച്ചത്. സമരം നീണ്ടു പോകുന്നതോടെ മധ്യകേരളത്തില്‍ പാചകവാതക ക്ഷാമം രൂക്ഷമായി. ഇതുവരെ മുപ്പതിനായിരം സിലിണ്ടറുകളുടെ കുറവുണ്ടെന്നാണ് വിതരണക്കാര്‍ പറയുന്നത്. സിലിണ്ടര്‍ എത്തിക്കാന്‍ ഐഒസി ബദല്‍ സാധ്യതകള്‍ ആരാഞ്ഞെങ്കിലും അതൊന്നും പര്യാപ്തമല്ലെന്നാണ് ഏജന്‍സികള്‍ പറയുന്നത്.  
    
</TEXT>
</DOC>