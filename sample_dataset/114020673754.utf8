<DOC>
<DOCNO>114020673754.utf8</DOCNO>
<TEXT>


           അസീമാനന്ദയുടെ അഭിമുഖം വ്യാജം    

Thursday 6 February 2014 9:18 pm IST

        ന്യൂദല്‍ഹി: അജ്മീര്‍ സ്ഫോടനക്കേസില്‍ ആര്‍എസ്‌എസ്‌ നേതൃത്വത്തിനു പങ്കുണ്ടെന്ന്‌ സ്വാമി അസീമാനന്ദ വെളിപ്പെടുത്തിയെന്ന വാര്‍ത്ത വ്യാജം. അസീമാനന്ദയുമായി അഭിമുഖം നടത്താതെയാണ്‌ കാരവന്‍ മാസിക വാര്‍ത്ത പ്രസിദ്ധീകരിച്ചത്‌. കേസിലെ പ്രതിയായ സ്വാമി അസീമാനന്ദ അത്തരത്തിലൊരു അഭിമുഖം നല്‍കിയിട്ടേയില്ലെന്ന്‌ അസീമാനന്ദയുടെ അഭിഭാഷകന്‍ ജെ.എസ്‌. റാണ വെളിപ്പെടുത്തി. മാസിക നടത്തിയ കള്ളത്തരത്തിനെതിരെ നിയമനടപടികളുമായി മുന്നോട്ടു പോകുമെന്ന്‌ സ്വാമി അസീമാനന്ദയുടെ അഭിഭാഷകന്‍ വ്യക്തമാക്കി. 
ഹരിയാനയിലെ അംബാല ജയിലില്‍ കഴിയുന്ന താന്‍ ഇതുവരെ ആര്‍ക്കും അഭിമുഖം നല്‍കിയിട്ടില്ലെന്ന്‌ ജയിലില്‍ നിന്നും അസീമാനന്ദയും വ്യക്തമാക്കിയിട്ടുണ്ട്‌. 2005ല്‍ ആര്‍എസ്‌എസിന്റെ ഉന്നത നേതാക്കളുമായി മാസിക പറയുന്നപോലെയുള്ള ചര്‍ച്ച നടത്തിയിട്ടേയില്ല. താനുമായി നടത്തിയെന്ന അഭിമുഖത്തിന്റെ തെളിവ്‌ കാരവന്‍ മാസിക പുറത്തുവിടണം. ഇല്ലെങ്കില്‍ നിരുപാധികം മാപ്പു പറയണം. ഇതിനു തയ്യാറായില്ലെങ്കില്‍ മാസികയ്ക്കെതിരെ നിയമനടപടി സ്വീകരിക്കുമെന്നും അസീമാനന്ദ അറിയിച്ചതായി അഭിഭാഷകന്‍ ജെ.എസ്‌. റാണ വ്യക്തമാക്കി. 
2007ലെ അജ്മീര്‍ ദര്‍ഗ സ്ഫോടനം, ഹൈദ്രാബാദ്‌ മക്ക മസ്ജിദ്‌ സ്ഫോടനം, സംഝോധ എക്സ്പ്രസ്‌ സ്ഫോടനം എന്നിവ ആര്‍എസ്‌എസ്‌ സര്‍സംഘചാലക്‌ മോഹന്‍ജി ഭാഗവതിന്റേയും മുതിര്‍ന്ന സംഘപ്രചാകരന്‍ ഇന്ദ്രേഷ്കുമാറിന്റേയും അറിവോടെയും ആശീര്‍വാദത്തോടെയുമാണ്‌ നടന്നതെന്ന്‌ സ്വാമി അസീമാനന്ദ ജയിലില്‍ നല്‍കിയ അഭിമുഖത്തില്‍ പറഞ്ഞെന്നായിരുന്നു ഈ ലക്കം കാരവന്‍ മാസികയില്‍ വന്ന ലേഖനം. മലയാളിയായ വിനോദ്‌.കെ. ജോസാണ്‌ വാരികയുടെ പത്രാധിപര്‍. മലയാളി ലീന ഗീത രഘുനാഥ്‌ ആണ്‌ അഭിമുഖം തയ്യാറാക്കിയത്‌. നാലു തവണ അസീമാനന്ദയെ ജയിലില്‍ സന്ദര്‍ശിച്ചാണ്‌ അഭിമുഖം തയ്യാറാക്കിയതെന്നാണ്‌ ലീന അവകാശപ്പെടുന്നത്‌. എന്നാല്‍ ലീനയുടെ അവകാശവാദം വിവിധ ഏജന്‍സികള്‍ അന്വേഷണിച്ചു തുടങ്ങിയിട്ടുണ്ട്‌. 
സ്ഫോടനങ്ങളില്‍ ആര്‍എസ്‌എസ്‌ നേതാക്കള്‍ക്ക്‌ പങ്കുണ്ടെന്ന്‌ അസീമാനന്ദ മൊഴി നല്‍കിയിട്ടില്ലെന്ന്‌ കേസന്വേഷിക്കുന്ന എന്‍ഐഎയും വെളിപ്പെടുത്തിയിട്ടുണ്ട്‌. തെരഞ്ഞെടുപ്പ്‌ മുന്നില്‍ക്കണ്ട്‌ കോണ്‍ഗ്രസ്‌ സമുദായങ്ങളെ വിഘടിപ്പിക്കുന്നതിനായി നടത്തിയ വൃത്തികെട്ട നീക്കമാണ്‌ കാരവനിലെ വ്യാജ അഭിമുഖത്തിനു പിന്നിലെന്നും ബിജെപി നേതൃത്വം പറഞ്ഞു.
സ്വന്തം ലേഖകന്‍

</TEXT>
</DOC>