<DOC>
<DOCNO>114011167371.utf8</DOCNO>
<TEXT>


           ദാവൂദ് ഇബ്രാഹിം തങ്ങളുടെ രാജ്യത്തില്ലെന്ന് പാക്കിസ്ഥാന്‍     

Saturday 11 January 2014 2:53 pm IST

ഇസ്ലാമാബാദ്: 1993ലെ മുംബൈ സ്ഫോടന കേസില്‍ ഇന്ത്യ തേടുന്ന അധോലോക നായകന്‍ ദാവൂദ് ഇബ്രാഹിം തങ്ങളുടെ രാജ്യത്തില്ലെന്ന് പാക്കിസ്ഥാന്റെ മറുപടി. ദാവൂദ് ഇബ്രാഹിം പാക്കിസ്ഥാനിലുണ്ടെന്നും പിടികൂടാന്‍ അമേരിക്കയുടെ സഹായം തേടുമെന്നും ഇന്ത്യന്‍ ആഭ്യന്തര മന്ത്രി സുശീല്‍ കുമാര്‍ ഷിന്‍ഡെ കഴിഞ്ഞ ദിവസം പറ‌ഞ്ഞിരുന്നു.

ദാവൂദ് പാക്കിസ്ഥാനില്‍ ഇല്ലെന്ന് ഇന്ത്യയെ പലതവണ അറിയിച്ചുണ്ടെന്നും പാക് വിദേശകാര്യ വക്താവ് തസ്‌നിം അസ്ലം പറഞ്ഞു. പലവട്ടം ഇക്കാര്യം ഇന്ത്യക്കും പാക്കിസ്ഥാനുമിടയില്‍ ചര്‍ച്ചയായിട്ടുള്ളതാണെന്നും അന്നൊക്കെ നിജസ്ഥിതി ഇന്ത്യയെ അറിയിച്ചിട്ടുള്ള സാഹചര്യത്തില്‍ ഇന്ത്യന്‍ ആഭ്യന്തര മന്ത്രിയില്‍ നിന്ന് ഇങ്ങനെ ഒരു പ്രസ്താവന എങ്ങനെ വന്നു എന്നു മനസിലാകുന്നില്ലന്നും തസ്‌നിം പറഞ്ഞു.

കഴിഞ്ഞ വര്‍ഷം അമേരിക്കയില്‍ പോയപ്പോള്‍ ദാവൂദിനെ പിടിക്കാന്‍ ഇന്ത്യയും അമേരിക്കയും സംയുക്തമായി ശ്രമിക്കാമെന്നു ധാരണയായതാണെന്നും പാക്കിസ്ഥാനിലുള്ള ദാവൂദിനെ വിട്ടുകിട്ടാന്‍ ഇരു രാജ്യങ്ങളും സംയുക്തമായി ശ്രമിക്കുമെന്നുമായിരുന്നു ഷിന്‍ഡെയുടെ പ്രസ്താവന. 

ദാവൂദിനെതിരേ ഇന്റര്‍പോള്‍ വിവിധ കേസുകളില്‍ പുറപ്പെടുവിച്ച റെഡ് കോര്‍ണര്‍ നോട്ടീസ് നിലനില്‍ക്കുന്നുണ്ട്. അല്‍ക്വയ്ദയുമായുള്ള ബന്ധത്തിന്റെ പേരിലാണ് ദാവൂദിനായി അമേരിക്ക തെരച്ചില്‍ നടത്തുന്നത്. 
    
</TEXT>
</DOC>