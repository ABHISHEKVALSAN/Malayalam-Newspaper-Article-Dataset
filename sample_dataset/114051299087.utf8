<DOC>
<DOCNO>114051299087.utf8</DOCNO>
<TEXT>


           സൂര്യനെല്ലിക്കേസ്‌: പ്രതികള്‍ക്കെതിരെ അറസ്റ്റ്‌ വാറന്റ്‌    

Monday 12 May 2014 10:21 pm IST

        കോട്ടയം: സംസ്ഥാനത്ത്‌ ഏറെ കോളിളക്കം സൃഷ്ടിച്ച സൂര്യനെല്ലി പീഡനക്കേസിലെ 23 പ്രതികള്‍ക്കെതിരെ കോട്ടയം പ്രത്യേക കോടതി അറസ്റ്റ്‌ വാറന്റ്‌ പുറപ്പെടുവിച്ചു. 23 പ്രതികളെയും ശിക്ഷിച്ച ഹൈക്കോടതി വിധിയുടെ അടിസ്ഥാനത്തിലാണ്‌ പ്രത്യേക കോടതിയുടെ നടപടി. കഴിഞ്ഞ മാസമാണ്‌ സൂര്യനെല്ലി പീഡനക്കേസില്‍ മുഖ്യസൂത്രധാരന്‍ ധര്‍മ്മരാജന്റെ ജീവപര്യന്തം തടവുശിക്ഷ ഹൈക്കോടതി ശരിവച്ചത്‌. ഇയാള്‍ ഇപ്പോള്‍ ജയിലിലാണ്‌. ശേഷിച്ച 30 പ്രതികളില്‍ 23 പേര്‍ക്ക്‌ മൂന്ന്‌ മുതല്‍ 10 കൊല്ലം വരെ തടവുശിക്ഷയും വിധിച്ചിരുന്നു. ഏഴ്‌ പേരെ തെളിവിന്റെ അഭാവത്തില്‍ ഹൈക്കോടതി വിട്ടയച്ചു. സുപ്രീം കോടതിയുടെ നിര്‍ദ്ദേശപ്രകാരം ഹൈക്കോടതി കേസ്‌ വീണ്ടും പരിഗണിച്ചശേഷമാണ്‌ ശിക്ഷാവിധി ഉണ്ടായത്‌. 
കേസില്‍ ധര്‍മ്മരാജനൊപ്പം ശിക്ഷിക്കപ്പെട്ടത്‌ രാജു, ഉഷ, പി.കെ.ജമാല്‍,ചെറിയാന്‍, ഉണ്ണികൃഷ്ണന്‍ നായര്‍, ജോസ്‌, രാജേന്ദ്രന്‍ നായര്‍ , ജേക്കബ്‌ സ്റ്റീഫന്‍, അജി , സതീശന്‍, അലിയാര്‍, ദാവൂദ്‌, തുളസീധരന്‍ , ശ്രീകുമാര്‍ എന്ന ബാബു, സണ്ണി ജോര്‍ജ്‌ എന്ന മോട്ടര്‍ സണ്ണി, ജിജി, സാബു, വര്‍ഗീസ്‌ ,അഷ്‌റഫ്‌, ഷാജി എന്ന ജിമ്മി, അനില്‍, ബാബു മാത്യു, കെ. തങ്കപ്പന്‍ എന്നിവരാണ്‌. കോടതിവിധി വന്നുകഴിഞ്ഞിട്ടും പ്രതികള്‍ കോടതിയില്‍ കീഴടങ്ങാനുള്ള സന്നദ്ധത പ്രകടിപ്പിക്കാതെ വന്നതോടെയാണ്‌ പ്രത്യേകകോടതി അറസ്റ്റ്‌ വാറണ്ട്‌ പുറപ്പെടുവിച്ചത്‌.
2005ല്‍ പ്രതികളുടെ അപ്പീല്‍ പരിഗണിച്ച ഹൈക്കോടതി ഡിവിഷന്‍ ബെഞ്ച്‌ ധര്‍മ്മരാജനൊഴികെ എല്ലാ പ്രതികളെയും വിട്ടയച്ചിരുന്നു. ധര്‍മ്മരാജന്റെ ജീപ്പര്യന്തം ശിക്ഷ അഞ്ച്‌ വര്‍ഷം കഠിനതടവായി ചുരുക്കുകയും ചെയ്തിരുന്നു. ഇതിനെതിരെ പെണ്‍കുട്ടിയും സര്‍ക്കാരും നല്‍കിയ അപ്പീല്‍ പരിഗണിച്ച സുപ്രീംകോടതി കേസ്‌ വീണ്ടും പരിഗണിക്കുന്നതിനായി തിരികെ ഹൈക്കോടതിക്ക്‌ വിടുകയായിരുന്നു. അതനുസരിച്ച്‌ ഓരോരുത്തരുടെയും പേരിലുള്ള കേസ്‌ പ്രത്യേകം പരിഗണിച്ചാണ്‌ ഹൈക്കോടതി വിധി പ്രസ്താവിച്ചത്‌.
    
</TEXT>
</DOC>