<DOC>
<DOCNO>114011267772.utf8</DOCNO>
<TEXT>


           സൗജന്യ എടിഎം സേവനം: പരിധി നിശ്ചയിക്കാന്‍ ആലോചന    

Sunday 12 January 2014 10:20 pm IST

ന്യൂദല്‍ഹി: ബാങ്കിന്റെ എടിഎം കൗണ്ടറുകളില്‍ നിന്നും അക്കൗണ്ട്‌ ഉടമയ്ക്ക്‌ സൗജന്യമായി പണം പിന്‍വലിക്കാനുള്ള അവസരങ്ങളുടെ എണ്ണം വെട്ടിച്ചുരുക്കുന്ന കാര്യം റിസര്‍വ്‌ ബാങ്കിന്റെ പരിഗണനയില്‍.ഇന്ത്യന്‍ ബാങ്ക്‌ അസോസിയേഷന്റെ ശുപാര്‍ശ കണക്കിലെടുത്താണ്‌ ആര്‍ബിഐ നീക്കം. പണം ഉടനടി കൈമാറുന്ന ഇടപാടുകളുടെ എണ്ണം പരിമിതപ്പെടുത്തി സാമ്പത്തിക രംഗത്തെ അപകട സാധ്യതകള്‍ കുറയ്ക്കുകയാണ്‌ ആര്‍ബിഐയുടെ ഈ ആലോചനയ്ക്ക്‌ പിന്നില്‍. നിലവില്‍ ഏതു ബാങ്കിലാണോ അക്കൗണ്ടുള്ളത്‌ ആ ബാങ്കിന്റെ എടിഎമ്മില്‍ നിന്ന്‌ ഇടപാടുകാരന്‌ എത്ര തവണവേണമെങ്കിലും സൗജന്യമായി പണം പിന്‍വലിക്കാം. അതിനു പ്രത്യേകം ഫീസ്‌ നല്‍കേണ്ടതില്ല. മറ്റു ബാങ്കുകളുടെ എടിഎമ്മില്‍ നിന്നുള്ള പിന്‍വലിക്കലിനു മാത്രമേ നിയന്ത്രണങ്ങളുള്ളു.
അക്കൗണ്ട്‌ ഉടമകളുടെ സൗജന്യ എടിഎം സേവനങ്ങളുടെ എണ്ണം മാസത്തില്‍ അഞ്ചായി ചുരുക്കണമെന്നാണ്‌ ഐബിഎയുടെ പ്രധാന ആവശ്യം. നിശ്ചിത പരിധികഴിഞ്ഞുള്ള ഓരോ ഇടപാടിനും 20 രൂപ വീതം ഈടാക്കാന്‍ അനുവദിക്കണമെന്ന ശുപാര്‍ശയും ബാങ്കുകളുടെ സംഘടന മുന്നില്‍വച്ചിട്ടുണ്ട്‌. ബാംഗ്ലൂരിലെ എടിഎമ്മിനുള്ളില്‍വച്ച്‌ ജോത്യ ഉദയ്‌ എന്ന സ്ത്രീ ആക്രമിക്കപ്പെട്ടതിന്റെ പശ്ചാത്തലത്തില്‍ ബാങ്കുകള്‍ക്ക്‌ കര്‍ശന സുരക്ഷാ നിര്‍ദേശങ്ങള്‍ നല്‍കിയിരുന്നു. എടിഎം കൗണ്ടറുകളില്‍ ആയുധധാരിയായ ഗാര്‍ഡുകളുടെ നിയമിക്കുന്നതും സിസിടിവി ക്യാമറകള്‍ സ്ഥാപിക്കുന്നതും പ്രതിമാസം 4000 രൂപയുടെ അധിക ചെലവുണ്ടാക്കുമെന്നുമാണ്‌ ബാങ്കുകളുടെ വാദം. ആ തുക ഇടപാടുകാരില്‍ നിന്ന്‌ ഈടാക്കാന്‍ ബാങ്കുകള്‍ ലക്ഷ്യമിടുന്നു. സൗജന്യ പണംപിന്‍വലിക്കല്‍ പരിമിതപ്പെടുന്നതുവഴി അടിക്കടി നോട്ട്‌ ലോഡ്‌ ചെയ്യുന്നത്‌ ഒഴിവാക്കാനാവുമെന്നും അവര്‍ കണക്കുകൂട്ടുന്നു.

    
</TEXT>
</DOC>