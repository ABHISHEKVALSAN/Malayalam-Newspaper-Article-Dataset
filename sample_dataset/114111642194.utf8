<DOC>
<DOCNO>114111642194.utf8</DOCNO>
<TEXT>


           മുല്ലപ്പെരിയാര്‍: കേരളത്തിന്റെ ആശങ്ക തമിഴ്‌നാടിനെ  നേരിട്ട് ബോധ്യപ്പെടുത്തണം- വി. മുരളീധരന്‍    

Sunday 16 November 2014 10:27 pm IST

തിരുവനന്തപുരം: മുല്ലപ്പെരിയാര്‍ വിഷയത്തില്‍ കേരളത്തിലെ ജനങ്ങളുടെ ആശങ്ക തമിഴ്‌നാട് മുഖ്യമന്ത്രിയെ നേരിട്ട് കണ്ട് ബോധ്യപ്പെടുത്താന്‍ സംസ്ഥാന സര്‍ക്കാര്‍ തയ്യാറാവണമെന്ന് ബിജെപി സംസ്ഥാന പ്രസിഡന്റ് വി. മുരളീധരന്‍. ഇടുക്കിയില്‍ ജലനിരപ്പ് ഉയരുന്ന സാഹചര്യത്തില്‍ ജനങ്ങള്‍ ആശങ്കയിലാണ്.

പ്രശ്‌നത്തിന്റെ ഗൗരവം തമിഴ്‌നാടിന്റെ ശ്രദ്ധയില്‍പ്പെടുത്തണം. ശബരിമല സീസണ്‍ ആരംഭിച്ചിരിക്കുന്ന അവസ്ഥയില്‍ ഇരു സംസ്ഥാനങ്ങളും തമ്മിലുള്ള ബന്ധം വഷളാവാതെ പ്രശ്‌നപരിഹാരത്തിനുള്ള സാധ്യതകള്‍ ചര്‍ച്ച ചെയ്യണം. മുന്‍ വര്‍ഷങ്ങളില്‍ മുല്ലപ്പെരിയാര്‍ വിഷയത്തിന്റെ മറവില്‍ ശബരിമല തീര്‍ത്ഥാടകര്‍ക്കുനേരെയുണ്ടായ ആക്രമണങ്ങള്‍ ആവര്‍ത്തിക്കാതിരിക്കാനുള്ള നടപടികള്‍ കൈക്കൊള്ളണം.

മുല്ലപ്പെരിയാറില്‍ ജലനിരപ്പ് ഉയരുന്നതിലുണ്ടാകുന്ന ആശങ്കയുടെ പശ്ചാത്തലത്തില്‍ തല്‍പരകക്ഷികള്‍ തമിഴ്‌നാട്ടില്‍ നിന്നും വരുന്ന അയ്യപ്പഭക്തന്മാര്‍ക്കുനേരെ തങ്ങളുടെ രോഷം പ്രകടിപ്പിക്കാനുള്ള സാധ്യതയുണ്ട്. ഈ സാഹചര്യം ഒഴിവാക്കണം. കുമളിയിലും മറ്റ് ഭാഗങ്ങളിലും മുന്‍വര്‍ഷങ്ങളില്‍ വിഷയത്തിന്റെ പേരില്‍ അയ്യപ്പഭക്തന്മാര്‍ക്കുനേരെ ആക്രമണം നടന്നിരുന്നു.
ഈ അനുഭവങ്ങളുടെ വെളിച്ചത്തില്‍ സമാധാനപരമായ സ്ഥിതിഗതികള്‍ കൈകാര്യം ചെയ്യുന്ന സാഹചര്യം സൃഷ്ടിക്കണമെന്നും മുരളീധരന്‍ പ്രസ്താവനയില്‍ ആവശ്യപ്പെട്ടു.
    
</TEXT>
</DOC>