<DOC>
<DOCNO>114052201771.utf8</DOCNO>
<TEXT>


           ബിഹാറില്‍ ജെഡിയുവിന് പിന്തുണയുമായി ആര്‍ജെഡി രംഗത്ത്    

Thursday 22 May 2014 3:51 pm IST

പാറ്റ്‌ന: ബിഹാറില്‍ ജെഡിയുവിന് പിന്തുണയുമായി ആര്‍ജെഡി രംഗത്ത്. ജിതിന്‍ റാം മഞ്ചിയുടെ നേതൃത്വത്തിലുള്ള ജെഡിയു സര്‍ക്കാരിനാണ് ആര്‍ജെഡി പിന്തുണ പ്രഖ്യാപിച്ചത്. നാളെ ബിഹാര്‍ മന്ത്രിസഭയില്‍ ജെഡിയു വിശ്വാസ വോട്ട് തേടാനിരിക്കെയാണ് പിന്തുണയുമായി ആര്‍ജെഡി എത്തിയത്.

സര്‍ക്കാരിനെ പുറത്ത് നിന്ന് പിന്തുണക്കുമെന്ന് ആര്‍ജെഡി വ്യക്തമാക്കി. ആര്‍ജെഡി നേതാവ് അബ്ദുള്‍ ബാരി സിദ്ദിഖിയാണ് ഇക്കാര്യം അറിയിച്ചത്. ആര്‍ജെഡി പിന്തുണ പ്രഖ്യാപിച്ചതില്‍ സന്തോഷമുണ്ടെന്ന് പുതിയ മുഖ്യമന്ത്രി ജിതന്‍ റാം മഞ്ചി പറഞ്ഞു. നേരത്തേ കോണ്‍ഗ്രസും ജെഡിയുവിന് പിന്തുണ പ്രഖ്യാപിച്ചിരുന്നു.

243 അംഗങ്ങളുള്ള മന്ത്രിസഭയില്‍ 21 അംഗങ്ങളാണ് ആര്‍ജെഡിക്കുള്ളത്. ലോക്‌സഭ തെരഞ്ഞെടുപ്പിലേറ്റ തോല്‍വിയുടെ ഉത്തരവാദിത്വം ഏറ്റെടുത്ത് മുഖ്യമന്ത്രി നിതീഷ് കുമാര്‍ രാജിവെച്ചിരുന്നു. തുടര്‍ന്നാണ് നിതീഷിന്റെ വിശ്വസ്തനായ ജിതിന്‍ റാം മഞ്ജി മുഖ്യമന്ത്രിയായി സത്യപ്രതിജ്ഞ ചെയതത്.
    
</TEXT>
</DOC>