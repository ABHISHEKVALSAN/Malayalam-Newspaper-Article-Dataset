<DOC>
<DOCNO>114092527915.utf8</DOCNO>
<TEXT>


           പത്തുവയസ്സുകാരിയെ കസ്റ്റഡിയിലെടുത്ത എസ്‌ഐയ്ക്ക് സ്ഥലംമാറ്റം    

Thursday 25 September 2014 10:26 pm IST

        ആലപ്പുഴ: വാഹനപരിശോധനയ്ക്കിടെ അച്ഛനൊപ്പം പത്തുവയസുകാരിയായ മകളെ കസ്റ്റഡിയിലെടുത്ത് ജീപ്പില്‍ കയറ്റി പോലീസ് സ്‌റ്റേഷനിലേക്ക് കൊണ്ടുപോയ സംഭവത്തില്‍ എസ്‌ഐയ്ക്ക് സ്ഥലംമാറ്റം. ആലപ്പുഴ നോര്‍ത്ത് പോലീസ് സ്‌റ്റേഷനിലെ ഗ്രേഡ് എസ്‌ഐ: വി. ദിലീപ് കുമാറിനേയാണ് അന്വേഷണവിധേയമായി സ്ഥലംമാറ്റിയത്. ഇയാളെ ആലപ്പുഴ എആര്‍ ക്യാമ്പിലേക്കാണ് മാറ്റിയത്. സംഭവത്തില്‍ പോലീസ് വീഴ്ച വരുത്തിയെന്നു കണ്ടെത്തിയതിനെ തുടര്‍ന്നാണ് എസ്പിയുടെ നടപടി.

ജില്ലാ പോലീസ് മേധാവി കെ.കെ. ബാലചന്ദ്രന്റെ നിര്‍ദേശ പ്രകാരം സംഭവത്തെക്കുറിച്ച് അന്വേഷിച്ച് ആലപ്പുഴ ഡിവൈഎസ്പിയും സ്‌പെഷ്യല്‍ ബ്രാഞ്ച് ഡിവൈഎസ്പിയും നല്കിയ റിപ്പോര്‍ട്ടുകളില്‍ ഉദ്യോഗസ്ഥരുടെ ഭാഗത്ത് വീഴ്ച സംഭവിച്ചതായി വ്യക്തമാക്കിയിരുന്നു. എസ്‌ഐ പ്രായോഗികമായി ചിന്തിച്ചിരുന്നെങ്കില്‍ സംഭവം ഒഴിവാക്കാമായിരുന്നു. അച്ഛന്‍ മദ്യപിച്ച് വാഹനമോടിച്ചുവെന്ന കുറ്റത്തിന് മകളെ ജീപ്പില്‍ കയറ്റിക്കൊണ്ടുപോയത് ന്യായികരിക്കാവുന്നതല്ല. സംഭവം ശ്രദ്ധയില്‍പ്പെട്ട് നാട്ടുകാര്‍ കൂടിയിട്ടും ഇരുവരെയും ഉദ്യോഗസ്ഥന്‍ സ്‌റ്റേഷനിലേക്ക് കൊണ്ടു പോകുകയായിരുന്നുവെന്നും റിപ്പോര്‍ട്ടിലുണ്ട്.
കഴിഞ്ഞദിവസം രാത്രി പൂന്തോപ്പില്‍ എസ്‌ഐയുടെ നേതൃത്വത്തില്‍ വാഹനപരിശോധന നടത്തുന്നതിനിടെയായിരുന്നു സംഭവം. നടപടി വിവാദമായതോടെയാണ് ജില്ലാ പോലീസ് മേധാവി സംഭവത്തെക്കുറിച്ച് അന്വേഷിച്ച് റിപ്പോര്‍ട്ട് നല്‍്കാനാവശ്യപ്പെട്ടത്. ആലപ്പുഴ നഗരസഭ കറുകയില്‍ വാര്‍ഡ് കുന്നുകണ്ടം വെളിയില്‍ സുനില്‍കുമാറി (38)നെയാണ് മദ്യപിച്ച് വാഹനമോടിച്ചെന്നാരോപിച്ച് നോര്‍ത്ത് പോലീസ് കസ്റ്റഡിയിലെടുത്തത്. സുനില്‍കുമാറിനൊപ്പം, പത്തുവയസുകാരിയായ മകളെയും പോലീസ് ജീപ്പില്‍ കയറ്റി സ്‌റ്റേഷനിലെത്തിക്കുകയായിരുന്നു.
    
</TEXT>
</DOC>