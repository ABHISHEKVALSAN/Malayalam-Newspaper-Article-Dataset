<DOC>
<DOCNO>114010365431.utf8</DOCNO>
<TEXT>


           പ്രധാനമന്ത്രി തലസ്ഥാനത്ത്‌    

Friday 3 January 2014 10:13 pm IST

തിരുവനന്തപുരം : മൂന്നുദിവസത്തെ കേരള സന്ദര്‍ശനത്തിനായി പ്രധാനമന്ത്രി ഡോ.മന്‍മോഹന്‍സിംഗ്‌ തിരുവനന്തപുരത്തെത്തി. ഇന്നലെ രാത്രി 7.50ന്‌ വായുസേനയുടെ പ്രത്യേക വിമാനത്തിലാണ്‌ അദ്ദേഹം എത്തിയത്‌. വിമാനത്തില്‍ നിന്നിറങ്ങിയ പ്രധാനമന്ത്രിക്കും പത്നി ഗുര്‍ശരണ്‍ കൗറിനും ഗവര്‍ണര്‍ നിഖില്‍കുമാര്‍, മുഖ്യമന്ത്രി ഉമ്മന്‍ചാണ്ടി, മന്ത്രി വി.എസ്‌.ശിവകുമാര്‍, മേയര്‍ ചന്ദ്രിക, ചീഫ്‌ സെക്രട്ടറി ഇ.കെ.ഭരത്‌ ഭൂഷണ്‍ എന്നിവര്‍ ഔദ്യോഗിക സ്വീകരണം നല്‍കി.
പ്രധാനമന്ത്രി ഇന്ന്‌ രാവിലെ 9.30ന്‌ രാജ്ഭവനില്‍ കേന്ദ്രസര്‍വകലാശാലയുടെ തലസ്ഥാന കേന്ദ്രത്തിന്റെ ഉദ്ഘാടന ഫലകം അനാവരണം ചെയ്യും. തുടര്‍ന്ന്‌ പ്രധാനമന്ത്രിയുടെ സാന്നിധ്യത്തില്‍ പ്രത്യേക സംസ്ഥാന മന്ത്രിസഭാ യോഗം ചേരും. കസ്തൂരിരംഗന്‍ റിപ്പോര്‍ട്ട്‌, വിഴിഞ്ഞം പദ്ധതി, ഗ്യാസ്‌ വില വര്‍ധന എന്നീ കാര്യങ്ങള്‍ ചര്‍ച്ച ചെയ്യും. 10ന്‌ കനകക്കുന്നില്‍ പി.എന്‍. പണിക്കര്‍ ഫൗണ്ടേഷന്റെ സമ്പൂര്‍ണ ഇ-സാക്ഷരതാ പദ്ധതി ഉദ്ഘാടനം ചെയ്യും. 11.15ന്‌ ടിസിഎസിന്റെ ആഗോള പരിശീലന കേന്ദ്രത്തിന്റെ ശിലാസ്ഥാപനം ടെക്നോപാര്‍ക്കില്‍ നിര്‍വഹിക്കും. 12.25ന്‌ എയര്‍ഫോഴ്സ്‌ വിമാനമാര്‍ഗം കൊച്ചിയിലേക്ക്‌ പോകും.
കൊച്ചിയില്‍ ഉച്ചയ്ക്ക്‌ ഒന്നിന്‌ ഐഎന്‍എസ്‌ ഗരുഡയില്‍ എത്തുന്ന അദ്ദേഹം 4.15ന്‌ പുതുവൈപ്പില്‍ എല്‍എന്‍ജി ടെര്‍മിനല്‍ ഉദ്ഘാടനം ചെയ്യും. നാളെ 3.15ന്‌ മറൈന്‍ ഡ്രൈവില്‍ മാതൃഭൂമിയുടെ നവതി ആഘോഷവും 4.15ന്‌ സെന്റ്‌ തെരേസാസ്‌ കോളേജില്‍ എം.എം.ജേക്കബ്‌ നവതി ആഘോഷവും ഉദ്ഘാടനം ചെയ്യും. 5.20ന്‌ അദ്ദേഹം കൊച്ചിയില്‍ നിന്നു ദല്‍ഹിക്കു മടങ്ങും.
    
</TEXT>
</DOC>