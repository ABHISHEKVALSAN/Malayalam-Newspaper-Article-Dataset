<DOC>
<DOCNO>114030380352.utf8</DOCNO>
<TEXT>


           വൈദ്യഗിരി സുബ്രഹ്മണ്യസ്വാമി ക്ഷേത്ര കുംഭാഭിഷേകം സമാപിച്ചു    

Monday 3 March 2014 11:09 pm IST

വൈത്തിരി (കല്‍പ്പറ്റ): ഭക്തജനസാഗരത്തെ സാക്ഷിയാക്കി ആറുപടൈവീട്‌ വൈദ്യഗിരി ശ്രീ സുബ്രഹ്മണ്യസ്വാമി ദേവസ്ഥാനത്ത്‌ മഹാ കുംഭാഭിഷേകത്തിന്‌ സമാപനം. സുബ്രഹ്മണ്യസ്വാമിയുടെ ബിംബപ്രതിഷ്ഠ ആഘോഷമായി നടന്നു. 
രാവിലെ ആറ്‌ മണിക്ക്‌ ഗണപതിഹോമത്തോടെ ആരംഭിച്ച പൂജകള്‍ക്ക്‌ ശേഷം ശ്രീ സൂബ്രഹ്മണ്യസ്വാമിയുടെ പഞ്ചലോഹവിഗ്രഹം പീഠത്തില്‍ പ്രതിഷ്ഠിച്ചു. ക്ഷേത്രമുഖ്യതന്ത്രി പാതിരിശ്ശേരി ശ്രീകുമാര്‍ നമ്പൂതിരിയുടെ മുഖ്യകാര്‍മ്മികത്വത്തില്‍ ശബരിമല മുന്‍മേല്‍ശാന്തി ഏഴിക്കോട്‌ ശശി നമ്പൂതിരി, ഗുരുവായൂര്‍ മേല്‍ശാന്തി ഏഴിക്കാട്‌ കൃഷ്ണദാസ്‌ നമ്പൂതിരി, സൂര്യകാലടി സൂര്യന്‍ ജയസൂര്യന്‍ നമ്പൂതിരി എന്നിവര്‍ ചേര്‍ന്നാണ്‌ പുനപ്രതിഷ്ഠാകര്‍മ്മം നിര്‍വ്വഹിച്ചത്‌. 
പ്രതിഷ്ഠാകര്‍മ്മങ്ങള്‍ക്ക്‌ ശേഷം പളനിമല ക്ഷേത്ര മുഖ്യതന്ത്രി ശ്രീ അമൃതലിംഗത്തിന്റെ നേതൃത്വത്തില്‍ പളനിമല ക്ഷേത്രമേല്‍ശാന്തി പിച്ചമുത്തു തുടങ്ങിയവര്‍ ക്ഷേത്രകുംഭാഭിഷേക കര്‍മ്മങ്ങളും നടത്തി. ക്ഷേത്രസന്നിധിയില്‍ തടിച്ചുകൂടിയ ഭക്തജനങ്ങള്‍ക്ക്‌ അഭിഷേക പ്രസാദങ്ങളും അഭിഷേക കുംഭത്തില്‍ അര്‍പ്പിച്ച മുത്തുകളും തന്ത്രിവര്യന്‍ നല്‍കി. 
    
</TEXT>
</DOC>