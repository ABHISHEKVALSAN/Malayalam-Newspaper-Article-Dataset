<DOC>
<DOCNO>114103037045.utf8</DOCNO>
<TEXT>


           ഇടതു- വലതു സര്‍ക്കാര്‍ നയങ്ങള്‍ക്കും കോടതി വിമര്‍ശനം മദ്യനയം തള്ളി; 62 ബാറുകള്‍ക്കു മാത്രം അനുമതി    

Thursday 30 October 2014 11:24 pm IST

        കൊച്ചി: സര്‍ക്കാരിന്റെ മദ്യനയവും ബാര്‍ ഉടമകളുടെ അവകാശവാദങ്ങളും തള്ളിയ ഹൈക്കോടതി 62 ബാറുകള്‍ക്കു മാത്രം സംസ്ഥാനത്ത് പ്രവര്‍ത്തനാനുമതി നല്‍കി. ഫോര്‍സ്റ്റാര്‍ (33), ഫൈവ് സ്റ്റാര്‍ (21), ഹെറിറ്റേജ് (8) ബാറുകള്‍ക്കാണ് പ്രവര്‍ത്തനാനുമതി. ടൂ-ത്രീ സ്റ്റാര്‍ ബാറുകള്‍ വരെ പൂട്ടണം.

സര്‍ക്കാരിന്റെ 2014-15 വര്‍ഷത്തിലെ മദ്യനയത്തിലെ ഭൂരിപക്ഷം വ്യവസ്ഥകളെയും തള്ളിയ കോടതി നയത്തിലെ ചില ചട്ടങ്ങള്‍ മരവിപ്പിച്ചു. കോടതി വിധിയുടെ പശ്ചാത്തലത്തില്‍ നിയോഗിച്ച ജസ്റ്റീസ് (റിട്ട.) രാമചന്ദ്രന്‍ കമ്മീഷന്‍ സമര്‍പ്പിച്ച നിര്‍ദ്ദേശങ്ങള്‍ സര്‍ക്കാര്‍ മദ്യ നയത്തില്‍ ഉള്‍പ്പെടുത്തിയിട്ടില്ലെന്നും വിധിയില്‍ വിമര്‍ശിച്ചു.

സര്‍ക്കാരിന്റെ മദ്യനയത്തിനെതിരേ 81 ടു-ത്രീ സ്റ്റാര്‍ ബാര്‍ ഉടമകള്‍ നല്‍കിയ ഹര്‍ജി തള്ളിക്കൊണ്ട് ജസ്റ്റീസ് കെ. സുരേന്ദ്ര മോഹനാണ് ഇന്നലെ നിര്‍ണ്ണായക വിധി പറഞ്ഞത്. വിധിക്കെതിരേ സുപ്രീം കോടതിയില്‍ പോകുമെന്ന് ഹര്‍ജിക്കാര്‍ പറഞ്ഞു.
ബാര്‍ പൂട്ടാന്‍ സമയം അനുവദിക്കണമെന്ന ബാര്‍ ഉടമകളുടെ ആവശ്യവും കോടതി തള്ളി. ഇതിനെ തുടര്‍ന്ന് ഇന്ന് കോടതി ഉത്തരവ് കിട്ടിയ ശേഷം ഇന്ന് ഡെപ്യൂട്ടി കമ്മീഷണര്‍മാര്‍ക്ക് ബാര്‍ പൂട്ടിക്കാന്‍ ഉത്തരവ് നല്‍കുമെന്ന് എക്‌സൈസ് കമ്മീഷണന്‍ അറിയിച്ചു.

സംസ്ഥാന സര്‍ക്കാരുകളുടെ (എല്‍ഡിഎഫ്- യുഡിഎഫ്) മദ്യനയത്തെ വിശകലനം ചെയ്തും വിമര്‍ശിച്ചുമാണ് കോടതി വിധി പറഞ്ഞത്. മദ്യ ഉപഭോഗം കുറയ്ക്കാന്‍ ആദ്യം സര്‍ക്കാര്‍ ദൂരപരിധി നിയമം കൊണ്ടുവന്നു, പിന്നീട് എക്‌സൈസ് തീരുവ കുറച്ചു. അതിനു ശേഷം ചാരായം നിരോധിച്ചു. ഇതൊക്കെ ചെയ്തിട്ടും മദ്യോപഭോഗം കൂടിയെന്നു കോടതി നിരീക്ഷിച്ചു. ഈ സര്‍ക്കാരിനെ മാത്രമല്ല, മുന്‍ സര്‍ക്കാരുകളുടെ ഈ രംഗത്തെ നടപടികളെയും വിമര്‍ശിക്കുന്നതായി കോടതി നിരീക്ഷണം.

സര്‍ക്കാര്‍ ആദ്യം ടു സ്റ്റാര്‍ ബാറുകള്‍ക്ക് ലൈസന്‍സ് നല്‍കി, 2007 മുതല്‍ ത്രീ സ്റ്റാര്‍ പദവിയായി ബാര്‍ ലൈസന്‍സിനുള്ള യോഗ്യത. സുരേന്ദ്ര ദാസ് കേസിലെ സുപ്രീം കോടതി വിധിയുടെ പശ്ചാത്തലത്തില്‍ സംസ്ഥാന സര്‍ക്കാര്‍തന്നെ നിയോഗിച്ച ഏകാംഗ കമ്മീഷന്റെ റിപ്പോര്‍ട്ടും പരിഗണിച്ചില്ലെന്ന് കോടതി കുറ്റപ്പെടുത്തി.

സര്‍ക്കാരിന്റെ മദ്യനയം പാളിയെന്നതിനു തെളിവാണ് കോടതിവിധിയെന്ന് പ്രതിപക്ഷ നേതാവ് വി.എസ്. അച്യുതാനന്ദന്‍ പ്രതികരിച്ചു. സര്‍ക്കാരിന്റെ നയത്തിനെതിരാണോ വിധിയെന്ന് പഠിച്ച ശേഷം ആവശ്യമെങ്കില്‍ അപ്പീല്‍ പോകുമെന്ന് മുഖ്യമന്ത്രി ഉമ്മന്‍ ചാണ്ടി പറഞ്ഞു. കോടതി വിധിയുടെ പശ്ചത്തലത്തില്‍ നയം തിരുത്തണമെന്ന് മന്ത്രി ഷിബു ബേബി ജോണ്‍ ആവശ്യപ്പെട്ടു.
ജനതാല്‍പര്യം മാനിച്ചുകൊണ്ടുള്ള വിധിയാണെന്ന് കോണ്‍ഗ്രസ് നേതാവ് വി.എം. സുധീരന്‍ പറഞ്ഞപ്പോള്‍ ബാര്‍ ഉടമകള്‍ വിധിക്കെതിരേ കോടതിയില്‍ പോകുമെന്നു പ്രതീക്ഷിക്കുമെന്ന് സിപിഎം നേതാവ് പിണറായി വിജയന്‍ പറഞ്ഞു.
    
</TEXT>
</DOC>