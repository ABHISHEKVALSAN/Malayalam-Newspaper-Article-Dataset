<DOC>
<DOCNO>114072517654.utf8</DOCNO>
<TEXT>


           ബീക്കണ്‍ലൈറ്റ് സര്‍ക്കാര്‍ നടപടി കോടതിയലക്ഷ്യമെന്ന് ഹൈക്കോടതി    

Friday 25 July 2014 11:30 pm IST

കൊച്ചി: ബീക്കണ്‍ ലൈറ്റ് വാഹനങ്ങളില്‍ ഉപയോഗിക്കുന്നതു സംബന്ധിച്ച സുപ്രീംകോടതി വിധിയെ മറികടക്കാന്‍ സര്‍ക്കാര്‍ ഇറക്കിയ ഉത്തരവിനെ ചോദ്യം ചെയ്ത് എഎപി നേതാവ് മനോജ് പത്മനാഭന്‍ സമര്‍പ്പിച്ച പൊതുതാല്‍പര്യ ഹര്‍ജിയില്‍ ഹൈക്കോടതി സംസ്ഥാന സര്‍ക്കാരിന്റെ വിശദീകരണം തേടി.

ഗവര്‍ണര്‍, സംസ്ഥാന മുഖ്യമന്ത്രി, മന്ത്രിമാര്‍, ചീഫ്ജസ്റ്റിസ്, ജഡ്ജിമാര്‍ എന്നിവര്‍ക്കു മാത്രമേ സുപ്രീംകോടതി വിധിയനുസരിച്ച് കറങ്ങുന്ന ചുവപ്പ് ബീക്കണ്‍ ലൈറ്റ് ഉപയോഗിക്കാനാവൂ. ചീഫ് സെക്രട്ടറി, ഡപ്യൂട്ടി സ്പീക്കര്‍, പിഎസ്‌സി ചെയര്‍മാന്‍, അഡ്വക്കേറ്റ് ജനറല്‍ എന്നിവര്‍ക്ക് സാധാരണ ചുവപ്പ് ബീക്കണ്‍ലൈറ്റും ഉപയോഗിക്കാം.

എന്നാല്‍ സര്‍ക്കാരിന്റെ ഉന്നത ചുമതല വഹിക്കുന്നവര്‍ക്കെല്ലാം ചുവപ്പ് ലൈറ്റ് ഉപയോഗിക്കാമെന്നതാണ് ജൂണ്‍ ഏഴിന് ഇറങ്ങിയ സര്‍ക്കാര്‍ ഉത്തരവില്‍ പറയുന്നത്. സര്‍ക്കാര്‍ നടപടി കോടതിയലക്ഷ്യമാണെന്ന് കണക്കാക്കേണ്ടിവരുമെന്ന് ഹൈക്കോടതി അഭിപ്രായപ്പെട്ടു. മാത്രമല്ല സര്‍ക്കാര്‍ ഉത്തരവ് റദ്ദാക്കുമെന്ന മുന്നറിയിപ്പും നല്‍കി. ഹര്‍ജി അടുത്തയാഴ്ച വീണ്ടും പരിഗണിക്കും.

    
</TEXT>
</DOC>