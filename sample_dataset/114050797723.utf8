<DOC>
<DOCNO>114050797723.utf8</DOCNO>
<TEXT>


           കുഞ്ഞുണ്ണി പുരസ്കാരം ബി.സന്ധ്യക്ക്‌    

Wednesday 7 May 2014 9:19 pm IST

കൊച്ചി: ബാലസാഹിതി പ്രകാശന്റെ ഈ വര്‍ഷത്തെ കുഞ്ഞുണ്ണിപുരസ്കാരത്തിന്‌ എഡിജിപി ഡോ.ബി. സന്ധ്യ അര്‍ഹയായി. കവി കുഞ്ഞുണ്ണി മാസ്റ്ററുടെ ജന്മദിനത്തോട്‌ അനുബന്ധിച്ച്‌ ഓരോ വര്‍ഷവും നല്‍കുന്നതാണ്‌ പുരസ്കാരം. പ്രൊഫ. സി.ജി. രാജഗോപാല്‍ അധ്യക്ഷനും പ്രൊഫ. മേലത്ത്‌ ചന്ദ്രശേഖരന്‍, എന്‍.കെ. ദേശം എന്നിവര്‍ അംഗങ്ങളുമായ പുരസ്കാര നിര്‍ണയ സമിതി സന്ധ്യയെ പുരസ്കാരത്തിനായി തെരഞ്ഞെടുത്തത്‌. സന്ധ്യയുടെ താരാട്ട്‌, കാട്ടാറിന്റെ കൂട്ടുകാരി, ബാലവാടി, എത്ര നല്ല അമ്മു, ആറ്റക്കിളിക്കുന്നിലെ അത്ഭുതങ്ങള്‍ എന്നീ ബാലസാഹിത്യ കൃതികളുടെ മേന്മ പരിഗണിച്ചാണ്‌ അവാര്‍ഡ്‌. 
പതിനായിരം രൂപയും ശില്‍പവും പ്രശസ്തിപത്രവുമടങ്ങുന്നതാണ്‌ പുരസ്കാരം. കുഞ്ഞുണ്ണിമാഷിന്റെ ജന്മദിനമായ മെയ്‌ 10 ന്‌ എറണാകുളം ടിഡിഎം ഹാളില്‍ നടക്കുന്ന ചടങ്ങില്‍വച്ച്‌ ഡോ.എം. ലീലാവതി പുരസ്കാരം സമ്മാനിക്കും. പ്രൊഫ. എം.കെ. സാനു സമ്മേളനം ഉദ്ഘാടനം ചെയ്യും.
    
</TEXT>
</DOC>