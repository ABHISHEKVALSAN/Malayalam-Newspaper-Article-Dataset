<DOC>
<DOCNO>114020673757.utf8</DOCNO>
<TEXT>


           ധര്‍മസൂയ മഹായാഗം തുടങ്ങി; നവയുഗ സൃഷ്ടിക്കായി     

Thursday 6 February 2014 9:22 pm IST

പാലക്കാട്‌: ധര്‍മ്മത്തിലൂന്നിയ കര്‍മ്മത്തിന്റെ കരുത്ത്‌ ലോകജനതക്കുപകരുന്ന രാഷ്ട്ര പുനരുജ്ജീവനത്തിനുള്ള ധര്‍മ്മസൂയത്തിനു തുടക്കമായി. വേദമന്ത്രങ്ങളുടെ ധ്വനിയുയര്‍ത്തി പാലക്കാടന്‍ ഗ്രാമമായ കിണാശേരിയില്‍ യാഗസംസ്ക്കാരത്തിന്റെ പുതിയ അധ്യായം രചിക്കുകയായി ധര്‍മസൂയമഹായാഗം. 
യാഗഭൂമിയില്‍ പ്രത്യേകം തയ്യാറാക്കിയ ഹോമകുണ്ഡത്തിലേക്ക്‌ മുഖ്യകാര്‍മ്മികനും തപോവരിഷ്ഠാശ്രമ സ്ഥാപകനുമായ തഥാതന്‍ പ്രാസാദപരാവിദ്യോപാസനക്കും ആവനീയാഗ്നി പ്രതിഷ്ഠോപനത്തിനും ശേഷം യാഗാഗ്നി പകര്‍ന്നതോടെയാണ്‌ ഏഴുദിവസം നീണ്ടുനില്‍ക്കുന്ന ധര്‍മസൂയ യജ്ഞത്തിന്‌ ആരംഭം കുറിച്ചത്‌. 
ധര്‍മനവോത്ഥാനത്തിലൂടെ നവയുഗസൃഷ്ടി എന്ന സന്ദേശം ഉയര്‍ത്തിയാണ്‌ ലക്ഷോപലക്ഷം പേര്‍ക്ക്‌ യാഗത്തിന്റെ പുണ്യസുകൃതം നല്‍കുന്ന മഹായാഗം നടത്തുന്നത്‌. തഥാതന്റെ മുഖ്യകാര്‍മികത്വത്തില്‍ 1008 ദീക്ഷിതരും 10008 യജ്ഞാര്‍ത്ഥികളും ബഹുജനങ്ങളും ഒത്തുചേരുന്ന യാഗചടങ്ങുകള്‍ 3.30മുതലാണ്‌ ആരംഭിച്ചത്‌. രാത്രി 9.30വരെ ഇടതടവില്ലാതെ നടന്ന യാഗചടങ്ങുകള്‍ ഏറെ ഭക്തിനിര്‍ഭരമായിരുന്നു. 
പ്രപഞ്ച സമതുലനവിധാനങ്ങളും രുദ്രാദിനിത്യയജനക്രമങ്ങളും പ്രഭാത സന്ധ്യോപാസന, ചതുര്‍ത്ഥ ലോകപ്രകാശനം, സമൂഹയാഗപ്രകരണം,മധ്യാഹ്നസന്ധ്യോപാസന, വസോര്‍ധാര,സമൂഹാരാധന,സപ്തര്‍ഷി പൂജ, ദീപാരാധന, അഖണ്ഡപ്രാസാദപരാവിദ്യോപാസന എന്നിവയും ആദ്യദിനത്തില്‍ നടന്നു. 
38 രാഷ്ട്രങ്ങളില്‍ നിന്നുള്ള 1500ളം വിദേശ പ്രതിനിധികള്‍ ഭാരതത്തിലെ ആദിസംസ്ക്കാരം വീക്ഷിക്കുന്നതിനും മനസിലാക്കുന്നതിനുമായി യജ്ഞഭൂമിയില്‍ എത്തിച്ചേര്‍ന്നിട്ടുണ്ട്‌. തവോവരിഷ്ഠാശ്രമത്തിന്റെ ആഭിമുഖ്യത്തില്‍ നാലാമത്‌ യാഗമാണ്‌ ഇന്നു നടക്കുന്നത്‌. ഇന്ന്‌ പുലര്‍ച്ചേ പ്രാസാദപരാവിദ്യോപാസനക്ക്‌ ശേഷം അഗ്നിപ്രോജ്ജ്വലനവും പ്രാഥമിക യാഗക്രമങ്ങളും നടക്കും. തുടര്‍ന്ന്‌ 4.30 മുതല്‍ ബ്രഹ്മചര്യധര്‍മ്മവിതാനങ്ങളും, രുദ്രാദിനിത്യയജനക്രമങ്ങളും നടക്കും. ഇതനുപുറമേ ആദ്യദിനത്തിലെ യാഗചടങ്ങുകള്‍ക്കും മഹായജ്ഞവേദി സാക്ഷിയാകും. 
    
</TEXT>
</DOC>