<DOC>
<DOCNO>114061106861.utf8</DOCNO>
<TEXT>


           മുണ്ടെയുടെ മരണം സിബിഐഅന്വേഷിക്കും    

Wednesday 11 June 2014 10:07 am IST

ന്യൂദല്‍ഹി: കേന്ദ്രഗ്രാമവികസനമന്ത്രിയും മഹാരാഷ്ട്രയില്‍ നിന്നുള്ള മുതിര്‍ന്ന ബിജെപി നേതാവുമായിരുന്ന ഗോപിനാഥ്‌ മുണ്ടെയുടെ മരണത്തിലെ ദുരൂഹത സിബിഐ അന്വേഷിക്കും. സിബിഐ അന്വേഷണം ആവശ്യപ്പെട്ട്‌ കേന്ദ്ര ആഭ്യന്തര മന്ത്രാലയം ഇന്നലെ സിബിഐയുടെ ചുമതലയുള്ള പേഴ്സണല്‍ മന്ത്രാലയത്തിന്‌ ശുപാര്‍ശ നല്‍കി. 
ഈ ആവശ്യം ഉന്നയിച്ച്‌, മഹാരാഷ്ട്രയില്‍ നിന്നുള്ള ബിജെപി നേതാവു കൂടിയായ കേന്ദ്രമന്ത്രി നിതിന്‍ ഗഡ്കരി ഇന്നലെ ആഭ്യന്തര മന്ത്രി രാജ്നാഥ്‌ സിംഗിനെ കണ്ടിരുന്നു. ബിജെപി മഹാരാഷ്ട്ര ഘടകവും ശിവസേനയും ഈ ആവശ്യം ഉന്നയിച്ചിരുന്നു.ജൂണ്‍ മൂന്നിന്‌ ന്യൂദല്‍ഹിയിലെ ഇന്ദിരാ ഗാന്ധി വിമാനത്താവളത്തിലേക്ക്‌ പോകും വഴി മുണ്ടെയുടെ കാറില്‍ മറ്റൊരു കാറിടിച്ചുകയറിയാണ്‌ ദുരന്തം. ഇടിച്ച ഇന്‍ഡിക്ക കാറിെ‍ന്‍റ ഡ്രൈവര്‍ അടക്കം മൂന്നു പേരെ അറസ്റ്റ്‌ ചെയ്തിരുന്നു. പിന്നീട്‌ ഇവരെ ജാമ്യത്തില്‍ വിട്ടയച്ചിരുന്നു. അപകടത്തില്‍ ആന്തരികാവയവങ്ങള്‍ക്കുണ്ടായ മുറിവുകളും ആന്തരിക രക്തസ്രാവവുമാണ്‌ മരണകാരണം. അപകടത്തില്‍ ദുരൂഹതയുണ്ടെന്നും ഇതേപ്പറ്റി അന്വേഷണം വേണമെന്നുമാണ്‌ ആവശ്യം. അപകടത്തിനു പിന്നില്‍ ഗൂഡാലോചന നടന്നിട്ടുണ്ടെന്നാണ്‌ മഹാരാഷ്ട്രയില്‍ നിന്നുള്ള നേതാക്കളുടെ സംശയം.
ഗഡ്കരിക്കൊപ്പം ബിജെപി മഹാരാഷ്ട്ര ഘടകം അധ്യക്ഷന്‍ ദേവേന്ദ്ര ഫഡ്നാവിസും രാജ്നാഥ്‌ സിംഗിനെ സന്ദര്‍ശിച്ചിരുന്നു.
കേസ്‌ ദല്‍ഹി പോലീസാണ്‌ അന്വേഷിക്കുന്നത്‌. സിബിഐ അന്വേഷണത്തിന്‌ കേന്ദ്ര സര്‍ക്കാരും അനുകൂലമാണ്‌. ഈ സാഹചര്യത്തിലാണ്‌ സിബിഐ അന്വേഷണത്തിന്‌ വിജ്ഞാപനം പുറപ്പെടുവിക്കാന്‍ സിബിഐയുടെ ചുമതലയുള്ള പേഴ്സണല്‍ മന്ത്രാലയത്തോട്‌ കേന്ദ്ര ആഭ്യന്തര മന്ത്രാലയം ശുപാര്‍ശ ചെയ്തിരിക്കുന്നത്‌. പേഴ്സണല്‍ മന്ത്രാലയം ദല്‍ഹി സ്പെഷ്യല്‍ പോലീസ്‌ എസ്റ്റാബ്ലീഷ്മെനൃ ആക്ട്‌ വകുപ്പ്‌ മൂന്നു പ്രകാരം ഇനി വിജ്ഞാപനം പുറപ്പെടുവിച്ചാല്‍ മതിയാകും.
    
</TEXT>
</DOC>