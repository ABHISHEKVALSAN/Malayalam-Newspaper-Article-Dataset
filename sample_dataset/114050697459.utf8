<DOC>
<DOCNO>114050697459.utf8</DOCNO>
<TEXT>


           ഇടിമിന്നലും കടല്‍ക്ഷോഭവും പ്രകൃതി ദുരന്തപ്പട്ടികയില്‍ ഉള്‍പ്പെടുത്തണമെന്നു വീണ്ടും കേരളം     

Tuesday 6 May 2014 11:14 pm IST

        തിരുവനന്തപുരം; ഇടിമിന്നലും കടല്‍ക്ഷോഭവും പ്രകൃതി ദുരന്തമായി അംഗീകരിക്കണമെന്ന്‌ കേരളം. പതിമൂന്നാം ധനകാര്യ കമ്മിഷനില്‍ ഇതുസംബന്ധിച്ച തീരുമാനം ഉണ്ടാകുമെന്നു കേന്ദ്രം കേരളത്തിനു ഉറപ്പു നല്‍കിയിരുന്നതാണ്‌. എന്നാല്‍ പാലിക്കപ്പെട്ടില്ല. 
പതിനാലാം ധനകാര്യ കമ്മിഷനില്‍ ഇത്‌ അംഗീകരിക്കുമെന്ന വിശ്വാസവുമായാണ്‌ കേരളം വീണ്ടും കേന്ദ്രത്തെ സമീപിക്കുന്നത്‌. ഇടിമിന്നലും കടല്‍ ക്ഷോഭവും കേന്ദ്ര മാനദണ്ഡപ്രകാരം പ്രകൃതി ക്ഷോഭമല്ല. എന്നാല്‍ കേരളത്തില്‍ ഏറ്റവും കൂടുതല്‍ ദുരന്തം സംഭവിക്കുന്നത്‌ ഇടിമിന്നലിലും കടല്‍ക്ഷോഭത്തിലുമാണെന്നു ദുരന്തനിവാരണ അതോറിട്ടി അധികൃതര്‍ പറയുന്നു. കേന്ദ്ര മാനദണ്ഡപ്രകാരം ഈ രണ്ടു പ്രകൃതി ദുരന്തങ്ങളും പുറത്തായതിനാല്‍ ഇതുമൂലം നാശനഷ്ടമോ മരണമോ സംഭവിക്കുന്ന കുടുംബങ്ങള്‍ക്കു ധനസഹായം ലഭിക്കുന്നില്ല.
കൂടുതല്‍ തീരദേശങ്ങളുള്ള എല്ലാ സംസ്ഥാനങ്ങളും ഈ ആവശ്യം ഉന്നയിച്ചിട്ടുണ്ട്‌. പതിമൂന്നാം ധനകാര്യ കമ്മിഷനു മുന്നില്‍ സംസ്ഥാനങ്ങളുടെ ആവശ്യം സമര്‍പ്പിക്കാന്‍ കേന്ദ്രം തയ്യാറാകാത്തതു കൊണ്ടാണ്‌ പ്രകൃതിക്ഷോഭ പട്ടികയില്‍ ഇവ ഇടം പിടിക്കാതെ പോയത്‌. പതിനാലാം ധനകാര്യ കമ്മിഷനു മുന്നില്‍ മുഖ്യമന്ത്രി ഉമ്മന്‍ചാണ്ടി നേരിട്ട്‌ അപേക്ഷ സമര്‍പ്പിച്ചിട്ടുണ്ടെന്നാണ്‌ അധികൃതര്‍ പറയുന്നത്‌. 
ഇടിമിന്നലില്‍ ജീവന്‍ നഷ്ടപ്പെടുന്നവരുടെ എണ്ണം ക്രമാതീതമായി വര്‍ധിക്കുന്നുണ്ട്‌. കടല്‍ ക്ഷോഭത്തില്‍ വീടും വള്ളവും വലയും നഷ്ടപ്പെടുന്നവരും കുറവല്ല. ഇവര്‍ക്കു സംസ്ഥാന സര്‍ക്കാരാണ്‌ നഷ്ടപരിഹാരം നല്‍കുന്നത്‌. മുഖ്യമന്ത്രിയുടെ ദുരിതാശ്വാസ ഫണ്ടില്‍ നിന്നും നല്‍കുന്ന തുക പരിമിതമായതു കൊണ്ടാണ്‌ കേന്ദ്ര സര്‍ക്കാരിന്റെ സഹായം തേടുന്നത്‌. 
വേനല്‍ മഴ ആരംഭിച്ചതിനു ശേഷം ഉണ്ടായ ശക്തമായ ഇടിമിന്നലിലും കടല്‍ക്ഷോഭത്തിലും സംസ്ഥാനത്ത്‌ 16 പേര്‍ മരണമടഞ്ഞിട്ടുണ്ട്‌. കഴിഞ്ഞ മഴക്കാലത്തും മരണസംഖ്യയും നാശനഷ്ടങ്ങളും ഭീമമായിരുന്നു. ഇതെല്ലാം പരിഹരിക്കാന്‍ സംസ്ഥാന സര്‍ക്കാര്‍ തന്നെയാണ്‌ ഫണ്ടു ചെലവഴിക്കുന്നത്‌. പ്രകൃതിക്ഷോഭത്തില്‍ മരണമടയുന്നവരുടെ കുടുംബങ്ങള്‍ക്ക്‌ ഇപ്പോള്‍ സംസ്ഥാന സര്‍ക്കാര്‍ നല്‍കുന്നത്‌ 50, 000 രൂപയാണ്‌. നാശനഷ്ടങ്ങളുടെ അളവനുസരിച്ചുള്ള ഫണ്ട്‌ വേറെയും നല്‍കും.
എ.എസ്‌. ദേവ്‌

</TEXT>
</DOC>