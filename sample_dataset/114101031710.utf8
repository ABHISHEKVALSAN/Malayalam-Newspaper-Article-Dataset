<DOC>
<DOCNO>114101031710.utf8</DOCNO>
<TEXT>


           കളമശ്ശേരി ഭൂമിതട്ടിപ്പ് സിബിഐ സംഘം തെളിവെടുത്തു    

Friday 10 October 2014 11:05 pm IST

        കാക്കനാട്: മുഖ്യമന്ത്രി ഉമ്മന്‍ചാണ്ടിയുടെ ഗണ്‍മാനായിരുന്ന സലിം രാജ് ഉള്‍പ്പെട്ട കളമശ്ശേരി ഭൂമി തട്ടിപ്പ് കേസുമായി ബന്ധപ്പെട്ട് സിബിഐ ഉദേ്യാഗസ്ഥര്‍ കളക്ടറേറ്റിലെത്തി തെളിവെടുപ്പ് നടത്തി. ഈ ഭൂമി ഇടപാടുമായി ബന്ധപ്പെട്ടു ഉന്നത റവന്യു അധികാരികള്‍ക്ക് ബന്ധമുണ്ടെന്ന് കേസിലെ എതിര്‍കക്ഷികള്‍ കോടതിയില്‍ സമര്‍പ്പിച്ച പരാതിയില്‍ പറഞ്ഞിരുന്നു.  ഇതിന്റെ അടിസ്ഥാനത്തില്‍ തൃക്കാക്കര നോര്‍ത്ത് വില്ലേജ് ആഫീസര്‍ സാബുവിനെ അന്വേഷണ വിധേയമായി ജോലിയില്‍ നിന്നും മാറ്റി നിര്‍ത്തിയിരുന്നു.
ഉന്നത ഉദേ്യാഗസ്ഥരുള്‍പ്പെട്ട വലിയൊരു ലോബി തന്നെ ഇതിന്റെ പിന്നിലുണ്ടായിരുന്നു. അന്നത്തെ ജില്ലാ കളക്ടര്‍, ഡെപ്യൂട്ടി കളക്ടര്‍, ക്ലാര്‍ക്ക് എന്നിവരെ പ്രതിസ്ഥാനത്ത് നിര്‍ത്തിയുള്ള തെളിവുകളോട് കൂടിയ രേഖകളാണ് കളമശ്ശേരി പത്തടിപ്പാലം ആഞ്ഞിക്കാട്ടു വീട്ടില്‍ എന്‍. എ. ഷെരീഫ, മക്കളായ എ.കെ. നാസര്‍, എ.കെ. നൗഷാദ്, മരുമകള്‍ ഷിമിദ നൗഷാദ് എന്നിവര്‍ കോടതിയില്‍ സമര്‍പ്പിച്ചിരുന്നത്.കളക്ടറേറ്റ് കേന്ദ്രീകരിച്ചാണ് വലിയ ക്രമക്കേട് നടന്നതെന്നും ഇവര്‍ ആരോപിച്ചിരുന്നു. വ്യാജ റിപ്പോര്‍ട്ടും വ്യാജ രേഖയും ഉണ്ടാക്കി ആറ് പേജുള്ള റിപ്പോര്‍ട്ട് റവന്യൂ പ്രിന്‍സിപ്പല്‍ സെക്രട്ടറിക്ക് നല്‍കിയെന്നും പരാതിയില്‍ പറഞ്ഞിരുന്നു. തെളിവ് ശേഖരിക്കുന്നതിന്റെ ഭാഗമായി  സിബിഐ സംഘം ഇന്നലെ വൈകിട്ട് മൂന്നു മണിയോടെ കാക്കനാട് കളക്ടറേറ്റില്‍ രേഖകള്‍ പരിശോധിച്ചു.
തിരുവനന്തപുരത്ത് നിന്നെത്തിയ മൂന്നുപേരടങ്ങുന്ന സംഘമാണ് പരിശോധന നടത്തിയത്. രണ്ട് മണിക്കൂറോളം നീണ്ട പരിശോധനയില്‍ കേസുമായി ബന്ധപ്പെട്ട പല സുപ്രധാന തെളിവുകള്‍ ലഭിച്ചതായാണ് സുചന.റവന്യൂ ഉദ്യോഗസ്ഥരില്‍ നിന്ന് വിജിലന്‍സ് സംഘം നേരത്തെ മൊഴിയെടുത്തിരുന്നു. കൊച്ചിയിലെ ഓഫീസിലേക്ക് വിളിച്ചുവരുത്തിയാണ് ഡെപ്യൂട്ടി തഹസില്‍ദാരില്‍ നിന്നും വില്ലേജ് ഓഫീസറില്‍ നിന്നും മൊഴിയെടുത്തത്. സലിം രാജ് റവന്യൂ ഉദ്യോഗസ്ഥരുടെ സഹായത്തോടെ വ്യാജ തണ്ടപ്പേര് ഉണ്ടാക്കി ഭൂമി തട്ടിയെടുത്തുവെന്നാണ് കേസ്. ഇടപ്പള്ളി പത്തടിപ്പാലം സ്വദേശി എ.കെ. നാസറിന്റെയും ബന്ധുക്കളുടെയും പേരിലുള്ള 1.16 ഏക്കര്‍ ഭൂമി വ്യാജരേഖ ചമച്ച് തട്ടിയെടുക്കാന്‍ ശ്രമിച്ചതായാണ് കേസ്.
    
</TEXT>
</DOC>