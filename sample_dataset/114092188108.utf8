<DOC>
<DOCNO>114092188108.utf8</DOCNO>
<TEXT>


           ആര്‍എസ്പിയെ ചന്ദ്രചൂഡന്‍ ചുളുവിലയ്ക്ക്‌ വിറ്റു: പന്ന്യന്‍ രവീന്ദ്രന്‍    

Sunday 21 September 2014 10:06 am IST

കോട്ടയം: ആര്‍എസ്പിയെ ദേശീയസെക്രട്ടറി ചന്ദ്രചൂഡന്‍ യുഡിഎഫിന്‌ ചുളുവിലയ്ക്ക്‌ വില്‍ക്കുകയായിരുന്നുവെന്ന്‌ സിപിഐ സംസ്ഥാന സെക്രട്ടറി പന്ന്യന്‍ രവീന്ദ്രന്‍ . കോട്ടയം പ്രസ്സ്ക്ലബ്ബിന്റെ 'നിലപാട്‌ 2014'ല്‍ സംസാരിക്കുകയായിരുന്നു അദ്ദേഹം. 
ചന്ദ്രചൂഡന്‌ എന്തുപറ്റിയെന്ന്‌ അറിയില്ല. 21 ദിവസത്തെ മിണ്ടാവ്രതത്തിലായിരുന്ന അദ്ദേഹത്തിന്റെ ഇന്നത്തെ മാറ്റത്തില്‍ ദുഃഖിക്കുന്നു. എല്‍ഡിഎഫ്‌ മീറ്റിംഗില്‍ ഏറെക്കാലമായി ചന്ദ്രചൂഡന്‍ വരാറേയില്ല. അജണ്ട വച്ച്‌ തീരുമാനിച്ച്‌ കച്ചവടമുറപ്പിക്കുകയായിരുന്നു ആര്‍എസ്പി. കൊല്ലത്ത്‌ വേണ്ടിവന്നാല്‍ എം.എ ബേബിയെ പിന്‍വലിക്കാനും എല്‍ഡിഎഫ്‌ നേതൃത്വം തയ്യാറായിരുന്നു. പക്ഷേ കാത്തിരിക്കാന്‍ ആര്‍എസ്പി തയ്യാറായില്ല. 'കൊല്ലം തന്നാലും ഇല്ലത്തേക്കി'ല്ലെന്ന്‌ പറഞ്ഞ്‌ അവര്‍ മടങ്ങുകയായിരുന്നു. 
ലോക്സഭാ തെരഞ്ഞെടുപ്പ്‌ ഫലം സംസ്ഥാന സര്‍ക്കാരിന്റെ പ്രവര്‍ത്തനങ്ങളുടെ വിലയിരുത്തലാകുമെന്നു പറയുന്ന മുഖ്യമന്ത്രി തെര ഞ്ഞെടുപ്പ്‌ ഫലം പ്രതികൂലമായാല്‍ സര്‍ക്കാര്‍ രാജിവയ്ക്കുമോ എന്ന്‌ വ്യക്തമാക്കണം. ഹൈക്കോടതി വിധി വന്ന ശേഷവും ജനകീയ കോടതിയില്‍ പോകുമെന്ന്‌ പറയുന്ന മുഖ്യമന്ത്രി നിയമത്തെയും ഭരണഘടനയെയും പരസ്യമായി വെല്ലുവിളിക്കുകയാണ്‌. ലോക്സഭാ തെരഞ്ഞെടുപ്പില്‍ സംസ്ഥാന പാര്‍ട്ടികള്‍ വിജയിച്ചു വരുമെന്നും അവര്‍ ചേര്‍ന്നുണ്ടാക്കുന്ന മതനിരപേക്ഷ മുന്നണി കേന്ദ്രത്തില്‍ അധികാരത്തിലെത്തുമെന്നും പന്ന്യന്‍ രവീന്ദ്രന്‍ അവകാശപ്പെട്ടു.
    
</TEXT>
</DOC>