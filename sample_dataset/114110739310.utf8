<DOC>
<DOCNO>114110739310.utf8</DOCNO>
<TEXT>


           കൊള്ളക്കാരുടെ പിടിയില്‍നിന്ന് മോചിതനായ ജോര്‍ജ് ജോസഫിന് ജന്മനാട്ടില്‍ വരവേല്‍പ്പ്    

Friday 7 November 2014 10:49 pm IST

        കൂത്താട്ടുകുളം: നാല് കൊല്ലം സൊമാലിയന്‍ കടല്‍ക്കൊള്ളക്കാരുടെ തടങ്കലില്‍കിടന്നശേഷം മോചിതനായ കപ്പല്‍ എഞ്ചനീയര്‍ ജോര്‍ജ്ജ് ജോസഫിന് ജന്മനാടായ ചെള്ളയ്ക്കപ്പടിയില്‍ ഊഷ്മള വരവേല്‍പ്പ്. കൂത്താട്ടുകുളം ചെള്ളയ്ക്കപ്പടി പുതിയകുന്നേല്‍ ജോര്‍ജ്ജ് ജോസഫ് (തങ്കച്ചന്‍ കൊള്ളിയില്‍-55) ആണ് നാല് വര്‍ഷവും 32ദിവസവും കടല്‍കൊള്ളക്കാരില്‍ നിന്ന് കടുത്ത മാനസിക പീഡനങ്ങളനുഭവിച്ചതിന് ശേഷം കഴിഞ്ഞ 31-ന് മോചിതനായി ഇന്നലെ ഉച്ചയോടെ സ്വന്തം വീട്ടിലെത്തിയത്.

2010 സപ്തംബര്‍ 28നായിരുന്നു മലയാളികളായ ജോര്‍ജ്ജ് ജോസഫും ടി.ബി. ഉണ്ണികൃഷ്ണനുമടക്കം 15പേര്‍ കടല്‍ക്കൊള്ളക്കാരുടെ പിടിയിലകപ്പെട്ടത്. എം.ടി. അസ്ഫല്‍ട്ട് വെന്‍ചര്‍ എന്ന യുഎഇ ചരക്ക് കപ്പലിലെ ഫസ്റ്റ് എഞ്ചിനീയറായിരുന്നു ജോര്‍ജ്ജ് ജോസഫ്. പതിനഞ്ചുപേരില്‍ 8പേരേയും കപ്പലും 2011 ഏപ്രില്‍ 15-ന് വിട്ടയച്ചിരുന്നു. കപ്പലുടമകളായ ഷാര്‍ജ ഒഎംസിഐ ബിമെന്‍ ഇന്‍വസ്റ്റ് കമ്പനി 3.5മില്യണ്‍ ഡോളര്‍ മോചന ദ്രവ്യം സൊമാലിയന്‍ കൊള്ളക്കാര്‍ക്ക് നല്‍കിയതിനെത്തുടര്‍ന്നാണ് ഇവരെ വിട്ടയച്ചത്.

രണ്ട് മലയാളികളടക്കം ഏഴ് പേരാണ് പിന്നീട് തടങ്കലിലുണ്ടായിരുന്നത്. മുംബൈ സ്വദേശികളായ ബഹാജൂര്‍ സിംഗ്, മഞ്ചീഷ് സിംഗ്, പഞ്ചാബ് സ്വദേശി സോഹന്‍ സിംഗ്, ആന്ധ്രാസ്വദേശി ഭീമന്‍ സിംഗ്, തമിഴ്‌നാട്ടില്‍ നിന്നുള്ള സാന്റിസണ്‍ ആന്റണി,മലയാളിയായ മല്ലപ്പിള്ളി പരിയാരം താഴത്തുവീട്ടില്‍ ഉണ്ണികൃഷ്ണന്‍ എന്നിവരും ജോര്‍ജ്ജ് ജോസഫുമാണ് കൊടിയ യാതനകളും പീഡനങ്ങളും സഹിച്ച് വനത്തിനുള്ളില്‍ കൊള്ളക്കാരുടെ നിരീക്ഷണത്തില്‍ തടവില്‍ കഴിഞ്ഞിരുന്നത്.

ഇവരെ മോചിപ്പിക്കുന്നതിനായി സൊമാലിയന്‍ കൊള്ളക്കാര്‍ കോടികള്‍ മോചനദ്രവ്യമായി ആവശ്യപ്പെട്ടെങ്കിലും കപ്പലുടമകള്‍ ഇത് നല്‍കാത്തതിനാല്‍ ശേഷിച്ച ഏഴുപേരുടേയും മോചനം വൈകിയായിരുന്നു. ബന്ധുക്കള്‍ക്കും ഇത്രയും വലിയ തുക നല്‍കുവാന്‍ കഴിവില്ലായിരുന്നു. ജോര്‍ജ്ജിന്റെ മോചനത്തിനായി ഭാര്യ മേഴ്‌സിയും മറ്റ് ബന്ധുക്കളും ചേര്‍ന്ന് പ്രധാനമന്ത്രിയടക്കമുള്ള ഉന്നതാധികാരികള്‍ക്കെല്ലാം പരാതികള്‍ നല്‍കിയിരുന്നു. ഇതിനുവേണ്ടി ഇവര്‍ കയറിയിറങ്ങാത്ത ഓഫീസുകളുമില്ല. ഇനിയെന്തെന്നറിയാതെ പ്രാര്‍ത്ഥനകളുമായി കഴിഞ്ഞിരുന്ന ബന്ധുക്കളുടെ അങ്കലാപ്പിനും കാത്തിരിപ്പിനുമൊടുവില്‍ ജോര്‍ജ്ജ് മോചിതനായ വിവരം കഴിഞ്ഞ 31നാണ് ബന്ധുക്കളറിയുന്നത്.

ഇന്നലെ രാവിലെ പതിനൊന്നോടെ മുംബൈയില്‍ നിന്നും നെടുമ്പോശ്ശേരി വിമാനത്താവളത്തിലെത്തിയ ജോര്‍ജ്ജ് ജോസഫിനെ മന്ത്രി അഡ്വ. അനൂപ് ജേക്കബ്ബ്, മുന്‍ എംഎല്‍എ എം.ജെ. ജേക്കബ്ബ്, തിരുമാറാടി പഞ്ചായത്ത് പ്രസിഡന്റ് സ്മിത സാജു, അഡ്വ. ജയ്‌സണ്‍ ജോസഫ്, വി.എം. അലക്‌സാണ്ടര്‍, രമാ മുരളീധരകൈമള്‍, ഇ.എം. മാര്‍ക്കോസ്, സൈമ ക്ലബ്ബ് ഭാരവാഹികളായ അജി ജോസഫ്, ബിജോ പൗലോസ്, പി.പി. പ്രകാശ് തുടങ്ങിയവരടക്കം നിരവധി സാമൂഹ്യ-സാംസ്‌കാരിക-രാഷ്ട്രീയ നേതാക്കളും ഭാര്യ മേഴ്‌സി, മക്കളായ ജോസഫ് ജോര്‍ജ്ജ്, അന്ന മരിയ തുടങ്ങിയ ബന്ധുക്കളും ചേര്‍ന്ന് സ്വീകരിക്കാനെത്തിയിരുന്നു. നെടുമ്പാശ്ശേരിയില്‍ നിന്ന് ജന്മനാട്ടിലെത്തിയ ജോര്‍ജ്ജ് ജോസഫിനെ ചെള്ളയ്ക്കപ്പടി യങ്‌മെന്‍ അസോസിയേഷന്റെ നേതൃത്വത്തില്‍ നാടൊന്നാകെ ആശംസകളര്‍പ്പിക്കാനെത്തിയിരുന്നു.
    
</TEXT>
</DOC>