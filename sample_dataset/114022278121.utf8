<DOC>
<DOCNO>114022278121.utf8</DOCNO>
<TEXT>


           ബിജെപിക്ക്‌ വേള്‍ഡ്‌ മലയാളി കൗണ്‍സിലിന്റെ പിന്തുണ    

Saturday 22 February 2014 9:58 pm IST

        കാസര്‍കോട്‌: അറുപതോളം വിദേശരാജ്യങ്ങളിലെ മലയാളികളുടെ കൂട്ടായ്മയായ വേള്‍ഡ്‌ മലയാളി കൗണ്‍സില്‍ ലോക്സഭാ തെരഞ്ഞെടുപ്പില്‍ ബിജെപിയെ പിന്തുണക്കും. കേരളത്തില്‍ ജയസാധ്യതയുള്ള മണ്ഡലങ്ങളില്‍ ബിജെപിക്കുവേണ്ടി പ്രചരണത്തിനിറങ്ങുമെന്നും എക്സിക്യുട്ടീവ്‌ കമ്മറ്റി അംഗം റെജി ലൂക്കോസ്‌ പത്രസമ്മേളനത്തില്‍ വ്യക്തമാക്കി.
വികസനത്തിലെ മാതൃകയായ ഗുജറാത്ത്‌ മോഡല്‍ രാജ്യമെങ്ങും വ്യാപിപ്പിക്കുന്നതിന്‌ നരേന്ദ്രമോദി അധികാരത്തിലെത്തണമെന്നാണ്‌ വിദേശ ഇന്ത്യക്കാര്‍ ആഗ്രഹിക്കുന്നത്‌. ശക്തനായ പ്രധാനമന്ത്രിയെയാണ്‌ രാജ്യത്തിനാവശ്യം. നിലവിലെ കേന്ദ്ര സംസ്ഥാന സര്‍ക്കാരുകള്‍ ജനങ്ങളുടെ പ്രശ്നങ്ങള്‍ പരിഹരിക്കുന്നതില്‍ പരാജയമാണ്‌. ജോലി നഷ്ടപ്പെട്ട്‌ മാതൃരാജ്യത്തേക്ക്‌ മടങ്ങുന്നവര്‍ക്ക്‌ പുനരധിവാസം ഉറപ്പുവരുത്താന്‍ സര്‍ക്കാരിനാകുന്നില്ല.
കേരളത്തിലെ ഇടതുവലത്‌ മുന്നണികളുടെ ഒത്തുതീര്‍പ്പ്‌ രാഷ്ട്രീയത്തിനിടയില്‍ പ്രതീക്ഷ നല്‍കുന്നത്‌ ബിജെപിയാണ്‌. വിദേശ മലയാളികള്‍ക്കിടയില്‍ ഏറ്റവും സ്വാധീനമുള്ള രാഷ്ട്രീയ നേതാവ്‌ കെ.സുരേന്ദ്രനാണ്‌. അഴിമതിക്കെതിരായ പോരാട്ടവും ജനകീയ വിഷയങ്ങളിലെ ശക്തമായ നിലപാടുകളുമാണ്‌ സുരേന്ദ്രന്‌ ആരാധകര്‍ ഏറുന്നതിന്‌ കാരണം. സുരേന്ദ്രന്‍ ഉള്‍പ്പെടെയുള്ള ബിജെപി നേതാക്കളെ വിജയിപ്പിക്കുന്നതിന്‌ സംഘടന പ്രചരണത്തിനിറങ്ങും. കുടുംബാംഗങ്ങള്‍ക്കും സുഹൃത്തുക്കള്‍ക്കുമിടയില്‍ ബിജെപിക്ക്‌ വോട്ടുചെയ്യാന്‍ സ്വാധീനം ചെലുത്തും. ഇരുപത്‌ വര്‍ഷത്തിലധികമായി പ്രവര്‍ത്തിക്കുന്ന വേള്‍ഡ്‌ മലയാളി കൗണ്‍സില്‍ ആദ്യമായാണ്‌ രാഷ്ട്രീയ നിലപാട്‌ പ്രഖ്യാപിക്കുന്നത്‌. സംസ്ഥാനത്ത്‌ രണ്ട്‌ ലക്ഷത്തിലധികം വോട്ടുകള്‍ സ്വാധീനിക്കാന്‍ സംഘടനയ്ക്ക്‌ കഴിയുമെന്നും റെജി ലൂക്കോസ്‌ പറഞ്ഞു.
സ്വന്തം ലേഖകന്‍

</TEXT>
</DOC>