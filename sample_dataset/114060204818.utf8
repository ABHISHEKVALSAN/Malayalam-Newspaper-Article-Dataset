<DOC>
<DOCNO>114060204818.utf8</DOCNO>
<TEXT>


           കുട്ടികളെ കടത്തിയ സംഭവം കേന്ദ്ര ഏജന്‍സി അന്വേഷിക്കണം : അര്‍ജുന്‍ മുണ്ടെ    

Monday 2 June 2014 2:27 pm IST

ന്യൂദല്‍ഹി: ജാര്‍ഖണ്ഡ് അടക്കമുള്ള സംസ്ഥാനങ്ങളില്‍നിന്ന് കേരളത്തിലേക്ക് കുട്ടികളെ കൊണ്ടുവന്ന സംഭവത്തില്‍ കേന്ദ്ര ഏജന്‍സി അന്വേഷണം നടത്തണമെന്ന് ജാര്‍ഖണ്ഡ് മുന്‍ മുഖ്യമന്ത്രി അര്‍ജുന്‍ മുണ്ടെ. ഈ ആവശ്യം ഉന്നയിച്ച് കേന്ദ്ര ആഭ്യന്തരമന്ത്രി രാജ്‌നാഥ് സിങ്ങിന് അദ്ദേഹം കത്തയച്ചു. 

സംസ്ഥാന പോലീസ് നടത്തുന്ന അന്വേഷണത്തില്‍ സത്യം പുറത്തുവരില്ലെന്ന് അദ്ദേഹം കത്തില്‍ ചൂണ്ടിക്കാട്ടി. മനുഷ്യക്കടത്തും കുട്ടികളെ കടത്തുന്നതും അന്വേഷിക്കണമെന്നും പിന്നോക്ക സംസ്ഥാനങ്ങളില്‍ നിന്നു കുട്ടികളെ കടത്തുന്നത് തടയാന്‍ നടപടി കൈക്കൊള്ളണമെന്നും കത്തില്‍ ആവശ്യപ്പെടുന്നു. 

കോഴിക്കോട്, മലപ്പുറം ജില്ലകളിലെ ഓര്‍ഫനേജുകളിലേക്ക് 580 കുട്ടികളെയാണ് അന്യസംസ്ഥാനത്തു നിന്നും കൊണ്ടുവന്നത്. ഇവരില്‍ 336 കുട്ടികള്‍ക്ക് മതിയായ രേഖകളില്ലായിരുന്നു. കുട്ടികളെ കൊണ്ടുവരുമ്പോള്‍ ബന്ധപ്പെട്ട ഏജന്‍സികളെയോ സര്‍ക്കാരിനെയോ അറിയിച്ചിട്ടില്ലെന്നതിനാല്‍ സംഭവം മനുഷ്യക്കടത്തു തന്നെയാണെന്ന ജാര്‍ഖണ്ഡില്‍ നിന്നെത്തിയ അന്വേഷണസംഘം അറിയിച്ചിരുന്നു. 

കുട്ടികളെ കൊണ്ടുവന്നത് അവയവ വ്യാപാരത്തിനോ ഗള്‍ഫ് രാജ്യങ്ങളില്‍ ലൈംഗിക വ്യാപാരത്തിന് ഉപയോഗിക്കാനാണോ എന്നകാര്യവും അന്വേഷിക്കേണ്ടിവരുമെന്നും ജാര്‍ഖണ്ഡ് ഉദ്യോഗസ്ഥര്‍ പറഞ്ഞിരുന്നു. ജാര്‍ഖണ്ഡില്‍നിന്ന് കൂടുതല്‍ ഉന്നത ഉദ്യോഗസ്ഥര്‍ വരുംദിവസങ്ങളില്‍ പാലക്കാട്ട് എത്തുന്നുണ്ട്.  
    
</TEXT>
</DOC>