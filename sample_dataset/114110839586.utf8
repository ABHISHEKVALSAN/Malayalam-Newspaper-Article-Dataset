<DOC>
<DOCNO>114110839586.utf8</DOCNO>
<TEXT>


           സ്‌കൂള്‍ വിദ്യാഭ്യാസം മലയാളത്തിലാവണം: സ്വദേശി ശാസ്ത്ര കോണ്‍ഗ്രസ്സ്    

Saturday 8 November 2014 10:05 pm IST

        തിരൂര്‍: സ്‌കൂള്‍തല വിദ്യാഭ്യാസം നിര്‍ബന്ധമായും മാതൃഭാഷയിലാക്കണമെന്ന് തിരൂര്‍ മലയാളം സര്‍വ്വകലാശാലയില്‍ നടന്ന ഇരുപത്തിനാലാമത് സ്വദേശി ശാസ്ത്ര കോണ്‍ഗ്രസ് ആവശ്യപ്പെട്ടു. ശാസ്ത്രപഠനം മലയാളത്തില്‍ വേണം. ഉന്നതസാങ്കേതിക വിദ്യാഭ്യാസ പഠനം മാതൃഭാഷയിലൂടെ സാധ്യമാക്കാന്‍ മലയാളഭാഷ വൈജ്ഞാനികഭാഷയാക്കിമാറ്റാന്‍ ആവശ്യമായ ഗ്രന്ഥങ്ങള്‍ രചിക്കണം. പരിഭാഷയും ഉണ്ടാവണം. ഗവേഷണ പ്രബന്ധങ്ങള്‍ മലയാളത്തില്‍ ഉണ്ടാകാന്‍ ഉതകുന്ന തരത്തില്‍ ഗവേഷണമാസികകള്‍ പ്രസിദ്ധീകരിക്കണം. ഇത്തരം മാറ്റങ്ങള്‍ ഉന്നതവിദ്യാഭ്യാസ മേഖലയില്‍ കൊണ്ടുവരാന്‍ സര്‍ക്കാറും അനുബന്ധ സ്ഥാപനങ്ങളും തയ്യാറാകണമെന്നും സമ്മേളനം പ്രമേയത്തില്‍ ആവശ്യപ്പെട്ടു.

മലയാളസര്‍വകലാശാല രംഗശാലയില്‍ നടത്തിയ സമാപനസമ്മേളനത്തില്‍ വൈസ് ചാന്‍സലര്‍ കെ. ജയകുമാര്‍ അദ്ധ്യക്ഷത വഹിച്ചു. സ്വദേശി ശാസ്ത്രപ്രസ്ഥാനം സംസ്ഥാന സെക്രട്ടറി ഡോ. കെ. ഗിരീഷ്‌കുമാര്‍ പ്രമേയമവതരിപ്പിച്ചു. സ്വദേശി സയന്‍സ് ശാസ്ത്രപ്രസ്ഥാനം സംസ്ഥാന പ്രസിഡണ്ട് ഡോ. മുരളീധരന്‍, പ്രൊഫ. ശ്രീനാഥന്‍, പ്രൊഫ. കെ.എം. ഭരതന്‍ എന്നിവര്‍ സംസാരിച്ചു. ഡോ. ആര്‍. ജയപ്രകാശ് സ്വാഗതവും ഡോ. പ്രസാദ് എം. അലക്‌സാണ്ടര്‍ നന്ദിയും പറഞ്ഞു.
    
</TEXT>
</DOC>