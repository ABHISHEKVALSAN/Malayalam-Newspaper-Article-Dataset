<DOC>
<DOCNO>114121250589.utf8</DOCNO>
<TEXT>


           'ആശിക്കും ഭൂമിയില്‍ അവകാശത്തിനുവേണ്ടി കരിന്തണ്ടന്റെ പിന്‍തലമുറക്കാര്‍'    

Friday 12 December 2014 7:02 pm IST

        കല്‍പ്പറ്റ : ആശിക്കും ഭൂമി പദ്ധതി വഴി തങ്ങള്‍ക്ക് രജിസ്റ്റര്‍ ചെയ്ത് കിട്ടിയ ഭൂമിയില്‍ അവകാശത്തിനുവേണ്ടി കരിന്തണ്ടന്‍ മൂപ്പന്റെ പിന്‍തലമുറക്കാര്‍ പ്രക്ഷോഭത്തിനൊരുങ്ങുന്നു. വയനാട് വെങ്ങപ്പള്ളി ഗ്രാമപഞ്ചായത്തിലെ വെങ്ങപ്പള്ളി വില്ലേജിലെ അപ്പണവയല്‍ പണിയ കോളനിയിലെ 18 കുടുംബങ്ങളാണ് സമരത്തിനൊരുങ്ങുന്നത്.

മുഖ്യമന്ത്രിയുടെ സുതാര്യകേരളം പദ്ധതിയില്‍ പരാതി നല്‍കി കാത്തിരിക്കുകയാണ് ഇവരിന്ന്. വെങ്ങപ്പള്ളി വില്ലേജിലെ ബേബി തോമസ്, മേരി ബേബി എന്നിവരില്‍ നിന്ന് ആറ് ഏക്കര്‍ 23 സെന്റ് സ്ഥലമാണ് ഇവര്‍ക്ക് തീറാധാരം നടത്തി പോക്കുവരവ് ചെയ്ത് കിട്ടിയത്. 2014 ആഗസ്റ്റ് 19ന് മാനന്തവാടിയില്‍ നടന്ന പട്ടയമേളയില്‍ മുഖ്യമന്ത്രിയാണ് ഇവര്‍ക്ക് പട്ടയം നല്‍കിയത്.
ഇവര്‍ക്ക് ലഭിച്ച കൃഷിഭൂമിയില്‍ വൈദ്യുതി കുടിവെള്ള സൗകര്യങ്ങളും കാപ്പി, കുരുമുളക് കൃഷിയുമുണ്ട്.

ഭൂമിയുടെ ഒരു ഭാഗം ടാറിട്ട റോഡുമാണ്. കാപ്പി, കുരുമുളക്, വിളവെടുപ്പ് സമയമായതിനാല്‍ ഉടമയ്ക്ക് പണം ലഭിക്കാത്തതിനാല്‍ ഇവര്‍ക്ക് വിളവെടുപ്പ് നടത്താനാകില്ലെന്നാണ് ആദിവാസികളുടെ പക്ഷം. സര്‍ക്കാര്‍ എത്രയും വേഗം ഉടമയ്ക്ക് പണം നല്‍കി തങ്ങള്‍ക്ക് ഭൂമി ലഭ്യമാക്കണമെന്നാണ് ഇവര്‍ പറയുന്നത്.

കരിന്തണ്ടന്‍ മൂപ്പന്റെ പിന്‍മുറക്കാരായ ചണ്ണചടയന്‍, ബാലന്‍ അപ്പണവയല്‍ തുടങ്ങിയവരാണ് മുഖ്യമന്ത്രിക്ക് പരാതി നല്‍കിയിരിക്കുന്നത്. പ്രശ്‌നപരിഹാരമായില്ലെങ്കില്‍ 18 കുടുംബങ്ങളൊന്നാകെ ജില്ലാകലക്‌ട്രേറ്റില്‍ സമരം നടത്തുമെന്നും ഇവര്‍ പറഞ്ഞു.
    
</TEXT>
</DOC>