<DOC>
<DOCNO>114110137459.utf8</DOCNO>
<TEXT>


           നാലപ്പാട്ടെ സര്‍പ്പക്കാവ്  പൊളിക്കാന്‍ ഗൂഢനീക്കം    

Saturday 1 November 2014 9:24 pm IST

        തൃശൂര്‍:പുന്നയൂര്‍ക്കുളത്തെ നുറ്റാണ്ടുകളുടെ പഴക്കമുള്ള നാലപ്പാട്ടെ സര്‍പ്പക്കാവ് പൊളിക്കാന്‍ ഗൂഢ നീക്കം. പ്രദേശവാസികളടക്കം നിരവധി പേര്‍ ആരാധന നടത്തി വരുന്ന സര്‍പ്പക്കാവും മുകാംബിക സാന്നിധ്യവുമുള്ള സ്ഥലമാണ് ഭക്തരില്‍ നിന്ന് അകറ്റാനുള്ള ശ്രമം നടക്കുന്നത്. ഇതിന് വേണ്ടി ചില വിമര്‍ശക നിരൂപക സാഹിത്യക്കാരന്‍മാരും രംഗത്ത് ഇറങ്ങിയിട്ടുണ്ട്.

അക്കാദമിയുമായുള്ള ചിലരുടെ തര്‍ക്കം ഇതിലേക്ക് വലിച്ചിഴക്കുകയാണെന്ന് നാലപ്പാടന്‍ സ്മാരക സമിതി ജനറല്‍ കണ്‍വീനര്‍ അശോകന്‍ നാലാപ്പാട് ജന്മഭൂമിയോട് പറഞ്ഞു. വര്‍ഷങ്ങള്‍ക്ക് മുമ്പ് നടത്തിയ താബൂല പ്രശനത്തില്‍ ഇവിടെ നില നില്ക്കുന്ന സര്‍പ്പക്കാവിന് 2000 വര്‍ഷത്തെ പഴക്കമുണ്ടെന്ന് തെളിഞ്ഞിരുന്നു.ഇത് സംരക്ഷിക്കപ്പെടേണ്ടതാണെന്നും പൂജാകര്‍മ്മങ്ങള്‍ നടത്തണമെന്നും നിര്‍ദ്ദേശിച്ചിരുന്നു.

കന്നിമാസത്തിലെ ആയില്യത്തിന് വിശേഷാല്‍ പൂജയും എല്ലാ മലയാളമാസം ആയില്യം നാളിലും സര്‍പ്പങ്ങള്‍ക്ക് പൂജയും നടത്തിവരുന്നതാണ്. നൂറ്റാണ്ടുകളായി നാലപ്പാട്ട് തറവാട്ടുകാരും നാട്ടുകാരും ആരാധന നടത്തിവരുന്ന സ്ഥലമാണിത്.

കാവിനോട് ചേര്‍ന്നുള്ള സരസ്വതി മണ്ഡപത്തില്‍ മൂകാംബികയുടെ സാന്നിദ്ധ്യത്തെ നാട്ടുകാരും തറവാട്ടുകാരും ആരാധിച്ചുവരുന്ന സ്ഥലത്ത് ഇത് പാടില്ലെന്ന തരത്തിലുള്ള നിലപാടുമായി ചിലര്‍ രംഗത്തെത്തിയത് അംഗീകരിക്കാന്‍ കഴിയില്ലെന്ന് സര്‍പ്പക്കാവ് സംരക്ഷണ സമിതി ഭാരവാഹികള്‍ പറഞ്ഞു.കഴിഞ്ഞ ദിവസം ഇവിടത്തെ ഭണ്ഡാരം തകര്‍ത്തിരുന്നു.പതിനെട്ട് സെന്റ് സ്ഥലമാണ് അക്കാദമിക്ക് വിട്ടു നല്‍കിയത്. ഇതിനുള്ളില്‍ ഏകദേശം അഞ്ച് സെന്റ് സ്ഥലത്താണ് സര്‍പ്പക്കാവും തറയും സ്ഥിതി ചെയ്യുന്നത്. ഇവിടെ കമല സുരയ്യ സ്മാരകമല്ല, നാലാപ്പാടന്‍ സ്മാരകമാണ് നിര്‍മ്മിക്കേണ്ടതെന്നും ആശോകന്‍ നാലപ്പാട്ട് പറഞ്ഞു.

നാലപ്പാടന്‍ അനുസ്മരണത്തോടനുബന്ധിച്ച് പ്രദേശത്തെ വിദ്യാലയത്തില്‍ നിന്നുള്ള കുട്ടികള്‍ അദ്ദേഹത്തിന്റെ ഛായ ചിത്രത്തിന് മുന്നില്‍ പുഷ്പാര്‍ച്ചന നടത്തി. നാലാപ്പാടന്‍ സ്മാരക സമിതിയംഗങ്ങളും നാട്ടുകാരും ചടങ്ങില്‍ പങ്കെടുത്തു.കഴിഞ്ഞ ദിവസം ആരാധനസ്വാതന്ത്ര്യത്തെ ഹനിക്കുന്ന തരത്തിലുള്ള പ്രവര്‍ത്തനങ്ങള്‍ക്കെതിരെ പുന്നയൂര്‍ക്കുളത്ത് പ്രതിഷേധ യോഗം നടത്തിയിരുന്നു.
    
</TEXT>
</DOC>