<DOC>
<DOCNO>114092427386.utf8</DOCNO>
<TEXT>


             കരുത്തറിയിച്ച്  ജനശക്തി യാത്ര    

Wednesday 24 September 2014 1:25 am IST

        പാലക്കുന്ന് (കാസര്‍കോട്): ജനാഭിലാഷത്തിന്റെ കരുത്തറിയിച്ച് ജനശക്തി യാത്രയ്ക്ക് തുടക്കം. സ്വാതന്ത്ര്യം, സമാധാനം, വികസനം എന്ന മുദ്രാവാക്യമുയര്‍ത്തി ബിജെപി സംസ്ഥാന പ്രസിഡന്റ് വി. മുരളീധരന്‍ നയിക്കുന്ന ജനശക്തി യാത്ര കാസര്‍കോട് പാലക്കുന്നില്‍ ആര്‍എസ്പി (ബോള്‍ഷെവിക്) നേതാവും മുന്‍മന്ത്രിയുമായ എ.വി. താമരാക്ഷന്‍ ഉദ്ഘാടനംചെയ്തു. പാര്‍ട്ടി ഗ്രാമങ്ങളിലേക്കുള്ള രണ്ട് യാത്രകളില്‍ ഒന്നാണിത്. ഉദ്ഘാടനച്ചടങ്ങ് ജനപങ്കാളിത്തം കൊണ്ട് ശ്രദ്ധേയമായി.

കണ്ണൂരിലടക്കം കേരളത്തിലെമ്പാടും സിപിഎം നടത്തുന്ന കൊലപാതകങ്ങള്‍ക്ക് ചുക്കാന്‍പിടിക്കുന്നത് സംസ്ഥാന സെക്രട്ടറി പിണറായി വിജയനാണെന്ന് താമരാക്ഷന്‍ പറഞ്ഞു. വര്‍ഷങ്ങളോളം ഇരുമുന്നണികളുടെയും നേതൃസ്ഥാനത്ത് പ്രവര്‍ത്തിച്ചയാള്‍ എന്ന നിലയില്‍ തനിക്ക് ഇക്കാര്യം ഉറപ്പിച്ച് പറയാനാകുമെന്നും അദ്ദേഹം വ്യക്തമാക്കി.

ഉറ്റവരെ നഷ്ടപ്പെട്ടവരുടെ വികാരങ്ങള്‍ നിയന്ത്രിക്കാന്‍ പാര്‍ട്ടിക്കാവില്ലെന്നാണ് മനോജിന്റെ കൊലപാതകത്തെ ന്യായീകരിച്ച് പിണറായി പറഞ്ഞത്. ഏതെങ്കിലും സിപിഎം പ്രവര്‍ത്തകനുണ്ടായ വികാരത്തിന്റെ ഫലമായല്ല കണ്ണൂരില്‍ കൊലപാതകങ്ങള്‍ നടക്കുന്നത്. ബിജെപി ദേശീയ പ്രസിഡന്റ് അമിത് ഷാ പങ്കെടുക്കുന്ന പരിപാടിക്കായി ബൂത്ത് ഭാരവാഹികള്‍ ഉള്‍പ്പെടെയുള്ളവര്‍ തലസ്ഥാനത്തേക്ക് പോയപ്പോഴാണ് മനോജിനെ വധിച്ചത്. ഈ ദിവസം തന്നെ കൊലപാതകത്തിന് തെരഞ്ഞെടുത്തത്, സിപിഎം സംസ്ഥാന നേതൃത്വം ആലോചിച്ചുറപ്പിച്ച് നടത്തിയതാണ് ആ കൃത്യമെന്ന് വ്യക്തമാക്കുന്നു, അദ്ദേഹം പറഞ്ഞു.

ജാഥാ ക്യാപ്റ്റന്‍ വി. മുരളീധരന് താമരാക്ഷന്‍ പതാക കൈമാറി. ജില്ലാ പ്രസിഡന്റ് പി. സുരേഷ്‌കുമാര്‍ ഷെട്ടി അധ്യക്ഷത വഹിച്ചു. സംസ്ഥാന ജനറല്‍ സെക്രട്ടറി കെ. സുരേന്ദ്രന്‍ സംസാരിച്ചു. സംസ്ഥാന സെക്രട്ടറി എ.ജി. ഉണ്ണിക്കൃഷ്ണന്‍, കണ്ണൂര്‍ ജില്ലാ പ്രസിഡന്റ് കെ. രഞ്ചിത്ത്, സംസ്ഥാന സമിതി അംഗങ്ങളായ പി. രമേശ്, എന്‍.പി. രാധാകൃഷ്ണന്‍, യുവമോര്‍ച്ച സംസ്ഥാന ജനറല്‍ സെക്രട്ടറി അഡ്വ.കെ.പി. പ്രകാശ്ബാബു, ബിജെപി സംസ്ഥാന വൈസ് പ്രസിഡന്റ് പ്രമീള.സി.നായ്ക്, ദേശീയ സമിതി അംഗങ്ങളായ മടിക്കൈ കമ്മാരന്‍, എം. സഞ്ജീവ ഷെട്ടി, ബിജെപി ഉത്തരമേഖലാ പ്രസിഡന്റ് രാഘവന്‍, മേഖലാ ജനറല്‍ സെക്രട്ടറി ലക്ഷ്മിനാഥ്, എസ്‌സി-എസ്ടി ജില്ലാ പ്രസിഡന്റ് രാമപ്പ മഞ്ചേശ്വരം എന്നിവര്‍ സംബന്ധിച്ചു. കുഞ്ഞിരാമന്‍ പുല്ലൂര്‍ സ്വാഗതവും ബാബുരാജ് നന്ദിയും പറഞ്ഞു.

പാര്‍ട്ടി ഗ്രാമങ്ങളെന്ന് സിപിഎം അവകാശപ്പെടുന്ന കുണ്ടംകുഴി, ഒടയംചാല്‍, കാലിച്ചാംപൊതി, പള്ളിക്കര, ചെറുവത്തൂര്‍, നടക്കാവ് എന്നിവിടങ്ങളിലെ സ്വീകരണത്തിന് ശേഷം യാത്ര പയ്യന്നൂരില്‍ സമാപിച്ചു. നൂറ് കണക്കിനാളുകള്‍ പങ്കെടുത്ത യോഗങ്ങളില്‍ സിപിഎം ഉള്‍പ്പെടെയുള്ള പാര്‍ട്ടികളില്‍ നിന്നും രാജിവച്ച് ബിജെപിയില്‍ ചേര്‍ന്നവര്‍ക്ക് സ്വീകരണം നല്‍കി. യാത്ര ഇന്നും നാളെയും കണ്ണൂരില്‍ പര്യടനം നടത്തും.
    
</TEXT>
</DOC>