<DOC>
<DOCNO>114051900960.utf8</DOCNO>
<TEXT>


           ജീതന്‍ റാം മഞ്ചി ബീഹാര്‍ മുഖ്യമന്ത്രിയാകും    

Monday 19 May 2014 9:44 pm IST

ന്യൂദല്‍ഹി: ബീഹാര്‍ മുഖ്യമന്ത്രി പദത്തില്‍ തിരിച്ചെത്താനുള്ള നിതീഷിന്റെ ശ്രമങ്ങള്‍ ശരദ്‌ യാദവ്‌ തടഞ്ഞു. തെരഞ്ഞെടുപ്പ്‌ തിരിച്ചടിയെ തുടര്‍ന്ന്‌ രാജിവെച്ച മുഖ്യമന്ത്രി പദത്തില്‍ തിരികെയെത്താനുള്ള നിതീഷിന്റെ നീക്കം യാതൊരു കാരണവശാലും അനുവദിക്കില്ലെന്ന്‌ അദ്ധ്യക്ഷന്‍ ശരദ്‌ യാദവ്‌ അറിയിച്ചിരുന്നു. ഇതോടെ അടുത്ത അനുയായിയായ ജീതന്‍ റാം മഞ്ചിയെ മുഖ്യമന്ത്രി സ്ഥാനത്തേക്ക്‌ ഉയര്‍ത്തിക്കാട്ടി നിതീഷും സംഘവും ഗവര്‍ണ്ണറെ സന്ദര്‍ശിച്ചു. തനിക്ക്‌ 116 എംഎല്‍എമാരുടെ പിന്തുണയുണ്ടെന്ന്‌ ജീതന്‍ റാം ഗവര്‍ണ്ണറെ അറിയിച്ചു.
നിതീഷ്‌ മന്ത്രിസഭയിലെ പട്ടികജാതി,വര്‍ഗ്ഗമന്ത്രിയായ ജീതന്‍ റാം മഞ്ചി ബീഹാറിലെ ഏറ്റവും പിന്നോക്ക വിഭാഗമായ മുസഹര്‍ സമുദായാംഗമാണ്‌. മഖ്ദൂംപൂരില്‍നിന്നുള്ള എംഎല്‍എയായ ഈ 68കാരന്‍ മഗധ യൂണിവേഴ്സിറ്റിയില്‍ നിന്നുള്ള ബിരുദധാരിയുമാണ്‌. ജെഡിയു ദേശീയ അദ്ധ്യക്ഷന്‍ ശരദ്‌ യാദവ്‌, സംസ്ഥാന അദ്ധ്യക്ഷന്‍ വരിഷ്ട നാരായണ്‍സിങ്‌ എന്നിവരും നിതീഷിനൊപ്പം ഗവര്‍ണ്ണറെ സന്ദര്‍ശിച്ചു. 
239 അംഗ നിയമസഭയില്‍ 116 എംഎല്‍എമാരുടെ പിന്തുണയാണ്‌ ജീതന്‍ റാം അവകാശപ്പെട്ടിരിക്കുന്നത്‌. എന്നാല്‍ 120 പേരുടെ പിന്തുണയുണ്ടെങ്കില്‍ മാത്രമേ നിയമസഭയില്‍ വിശ്വാസവോട്ട്‌ വിജയിക്കാന്‍ സാധിക്കൂ. ഇതിനായി ലാലുപ്രസാദ്‌ യാദവിന്റെ ആര്‍ജെഡിയുടെ പിന്തുണയോ മൗനാനുവാദമോ ആവശ്യമായി വരും. എന്നാല്‍ രണ്ടു ദിവസം മുമ്പ്‌ 3 ആര്‍ജെഡി എംഎല്‍എമാരെ ജെഡിയു ചാക്കിട്ടുപിടിച്ചതോടെ ആര്‍ജെഡി ഭരണകക്ഷിയുമായി അകല്‍ച്ചയിലാണ്‌. 
തെരഞ്ഞെടുപ്പിലെ ദയനീയ പരാജയത്തിന്റെ പശ്ചാത്തലത്തില്‍ മുഖ്യമന്ത്രി സ്ഥാനം രാജിവെച്ചെങ്കിലും പിന്നീട്‌ സ്വന്തം എംഎല്‍എമാരുടെ സമ്മര്‍ദ്ദത്തിനു വഴങ്ങി തിരികെ മുഖ്യമന്ത്രി പദത്തിലെത്താനുള്ള നാടകമാണ്‌ നിതീഷ്‌ കുമാര്‍ ലക്ഷ്യമിട്ടത്‌. എന്നാല്‍ നിതീഷ്‌ വീണ്ടും മുഖ്യമന്ത്രി പദത്തില്‍ തുടരുകയാണെങ്കില്‍ പാര്‍ട്ടിയില്‍ പിളര്‍പ്പ്‌ ഉറപ്പാണെന്ന്‌ ശരദ്‌ യാദവ്‌ നിലപാട്‌ വ്യക്തമാക്കിയതോടെ രാജി പിന്‍വലിക്കാനുള്ള നിതീഷിന്റെ ശ്രമങ്ങള്‍ പരാജയപ്പെട്ടു. നിതീഷ്കുമാര്‍ രാജി പിന്‍വലിക്കില്ലെന്നും മുഖ്യമന്ത്രിസ്ഥാനത്ത്‌ ഇനി തുടരില്ലെന്നും ഇന്നലെ രാവിലെ ശരദ്‌ യാദവ്‌ വ്യക്തമാക്കിയിരുന്നു. ഇതോടെ വീണ്ടും മുഖ്യമന്ത്രിപദത്തിലേക്കെത്താനുള്ള നിതീഷിന്റെ ശ്രമങ്ങള്‍ക്ക്‌ ദയനീയ പരാജയം സംഭവിച്ചു. പാര്‍ട്ടിയിലെ പിളര്‍പ്പൊഴിവാക്കുന്നതിനായി നിതീഷിന്റെ മുന്നില്‍ മറ്റുവഴികളുമില്ലായിരുന്നു. അതിനിടെ ബിജെപിയുടെ നിയമസഭാ കക്ഷി നേതാവ്‌ സുശീല്‍ കുമാര്‍ മോദിയും ഗവര്‍ണ്ണറെ സന്ദര്‍ശിച്ചിട്ടുണ്ട്‌.
    
</TEXT>
</DOC>