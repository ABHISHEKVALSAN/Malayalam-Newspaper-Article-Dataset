<DOC>
<DOCNO>114012871253.utf8</DOCNO>
<TEXT>


           ദല്‍ഹി സര്‍ക്കാര്‍ കുഴപ്പത്തിലേക്ക്‌    

Tuesday 28 January 2014 10:41 am IST

ന്യൂദല്‍ഹി: ദല്‍ഹിയിലെ ആം ആദ്മി പാര്‍ട്ടി സര്‍ക്കാര്‍ കുഴപ്പത്തിലേക്ക്‌. പിന്തുണ പിന്‍വലിക്കാന്‍ ഇപ്പോള്‍ ആലോചനയില്ലെന്ന്‌ കോണ്‍ഗ്രസ്‌ വക്താവ്‌ മുകുള്‍ വാസ്നിക്‌ അഭിപ്രായപ്പെട്ടെങ്കിലും കേജ്‌രിവാള്‍ സര്‍ക്കാര്‍ പ്രതീക്ഷിച്ച പ്രകടനം കാഴ്ചവെക്കുന്നില്ലെന്ന്‌ അഭിപ്രായപ്പെട്ടു. അതേ സമയം പുറത്താക്കപ്പെട്ട എഎപി എംഎല്‍എ വിനോദ്‌ കുമാര്‍ ബിന്നി എംഎല്‍എ തനിക്കൊപ്പം മൂന്ന്‌ എംഎല്‍എ ഉണ്ടെന്ന്‌ അവകാശപ്പെട്ടു. ഇന്നലെ ദല്‍ഹി ലഫ്റ്റനന്റ്‌ ഗവര്‍ണറെ കണ്ടു ചര്‍ച്ച നടത്തിയ ബിന്നി വിവിധ രാഷ്ട്രീയ സാഹചര്യങ്ങള്‍ വിശദീകരിച്ചതായി പറയപ്പെടുന്നു. അതിനിടെ തെരഞ്ഞെടുപ്പു വാഗ്ദാനങ്ങള്‍ പാലിക്കാന്‍ പത്തു ദിവസ സമയം കുടി അനുവദിച്ച്‌ നിരാഹാര സമരം അവസാനിപ്പിച്ചിരിക്കുന്ന ബിന്നിയുടെ നീക്കത്തിന്‌ ഏറെ രാഷ്ട്രീയ പ്രധാന്യമാണ്‌ നിരീക്ഷകര്‍ നല്‍കുന്നത്‌.
കോണ്‍ഗ്രസിനെക്കൊണ്ടു പിന്തുണ പിന്‍വലിപ്പിച്ച്‌ അനുതാപ തരംഗം ഉണ്ടാക്കാനാണ്‌ എഎപി ശ്രമിക്കുന്നതെന്നാണു പൊതുവെ വിലയിരുത്തപ്പെടുന്നത്‌. കോണ്‍ഗ്രസ്‌ നേതാക്കള്‍ക്കെതിരെ, പ്രത്യേകിച്ചു മുന്‍ മുഖ്യമന്ത്രി ഷീലാ ദീക്ഷിതിനെതിരെ അഴിമതി വിരുദ്ധ നടപടി പ്രഖ്യാപിക്കാന്‍ കേജ്‌രിവാള്‍ തീരുമാനിച്ചതായി സൂചനകളുണ്ട്‌. എന്നാല്‍ അതിനെ അതിജീവിക്കാനുള്ള കോണ്‍ഗ്രസ്‌ തന്ത്രങ്ങളും വളരെ സജീവമായിട്ടുണ്ട്‌.
കേജ്‌രിവാളിനെ സ്വേച്ഛാധിപതിയെന്നു വിശേഷിപ്പിച്ച്‌ ഹിറ്റ്ലറിനോടുപമിച്ച വിനോദുകുമാര്‍ ബിന്നി എംഎല്‍എയെ പുറത്താക്കിക്കൊണ്ടുള്ള നടപടി എഎപി പ്രഖ്യാപിച്ചിരുന്നു. ഇതിനെതിരേ ഇന്നലെ ജന്തര്‍ മന്തറില്‍ നിരാഹാ സമരത്തിനിരുന്ന ബിന്നി മണിക്കൂറുകള്‍ക്കകം പിന്‍വലിച്ചു. എഎപി സര്‍ക്കാരിന്‌ 10 ദിവസം കൂടി സമയം അനുവദിച്ചതായി പ്രഖ്യാപനവും നടത്തി. ഇതിനു പിന്നില്‍ ചില രാഷ്ട്രീയ സമ്മര്‍ദ്ദങ്ങള്‍ ഉണ്ടായിട്ടുണ്ടെന്നാണു സൂചനകള്‍. കോണ്‍ഗ്രസ്‌ ഈ വിഷയത്തില്‍ വിവിധ തലത്തില്‍ ഇടപെട്ടതായാണ്‌ അറിയുന്നത്‌. 
ബിന്നി സമരം പിന്‍വലിച്ചിനു പിന്നാലെയാണ്‌ മുകുള്‍ വാസ്നിക്‌ പ്രസ്താവന നടത്തിയത്‌. വിവിധ സാഹചര്യങ്ങള്‍ വിശദമായി പരിഗണിച്ചാണ്‌ ഞങ്ങള്‍ എഎപിയെ പിന്തുണക്കാന്‍ തീരുമാനിച്ചത്‌. മറിച്ചൊരു തീരുമാനം എടുക്കാനും സാവകാശം എടുക്കും, വാസ്നിക്‌ പറഞ്ഞു. അതേ സമയം എഎപി മന്ത്രി സോമ്നാഥ്‌ ഭാരതി രാഷ്ട്രപതിയുടെ റിപ്പബ്ലിക്‌ ദിന സന്ദേശത്തെ വിമര്‍ശിച്ചതിനെ ശക്തമായി അപലപിക്കുന്നുവെന്നും വാസ്നിക്‌ പറഞ്ഞു.
പുറത്താക്കപ്പെട്ട ബിന്നി എഎപിക്കും കേജ്‌രിവാളിനുമെതിരെ അതിശക്തമായാണ്‌ പ്രതികരിച്ചത്‌. നിരാഹാര സമരത്തിനു പോകും മുമ്പേ ബിന്നി ഗവര്‍ണറെ കണ്ടിരുന്നു. തുടര്‍ന്നാണ്‌ നാടകീയമായി സമരം പിന്‍വലിച്ചത്‌. പിന്നീട്‌ കോണ്‍ഗ്രസ്‌ വക്താവിന്റെ പ്രതികരണവും വന്നു. 
നിയമം ലംഘിച്ചവര്‍ ഏതുപദവിയിലുള്ളവരാണെങ്കിലും നടപടിയെടുക്കുമെന്ന്‌ ഗവര്‍ണര്‍ പറഞ്ഞതായി ബിന്നി അറിയിച്ചു. വാഗ്ദാനങ്ങള്‍ പാലിക്കാന്‍ കഴിയാത്തതില്‍ വിറളിപൂണ്ട എഎപി നേതാക്കള്‍ ഈ സര്‍ക്കാര്‍ വീഴാന്‍ ആഗ്രഹിക്കുന്നുവെന്ന്‌ കരുതുന്നതായി ബിന്നി അഭിപ്രായപ്പെട്ടു. അവര്‍ വാഗ്ദാനങ്ങളില്‍നിന്നു വഴിതെറ്റുകയാണ്‌. അവര്‍ വൈദ്യുതി-ജലവിതരണ കാര്യത്തില്‍ പറഞ്ഞതൊന്നും നടപ്പാക്കാനായില്ല. 15 ദിവസത്തിനകം ലോക്പാല്‍ എന്നു പറഞ്ഞിട്ട്‌ ഒന്നുമായില്ല. സ്ത്രീകള്‍ക്കു സുരക്ഷ ഉണ്ടാക്കുമെന്നു പറഞ്ഞതും നടന്നിട്ടില്ല. ഷീലാ ദീക്ഷിതുള്‍പ്പെടെയുള്ളവര്‍ക്കെതിരെ ഉയര്‍ത്തിയ അഴിമതിയാരോപണങ്ങളില്‍ തുടര്‍ നടപടിയുണ്ടായിട്ടില്ല, ബിന്നി പറഞ്ഞു.
പുറത്താക്കപ്പെട്ട മറ്റൊരു എഎപി നേതാവ്‌ ടിനാ ശര്‍മ്മ ബിന്നിക്ക്‌ സമ്പൂര്‍ണ്ണ പിന്തുണ പ്രഖ്യാപിച്ചു. 
അതിനിടെ രാജസ്ഥാനില്‍നിന്ന്‌ രാജ്യസഭയിലേക്കു ബിജെപി നാമനിര്‍ദ്ദേശ പത്രിക സമര്‍പ്പിച്ച ദല്‍ഹി പാര്‍ട്ടി അദ്ധ്യക്ഷന്‍ വിജയ്‌ ഗോയല്‍ ദല്‍ഹിയിലെ ഏഴു ലോക്സഭാ സീറ്റിലും ബിജെപി വിജയിക്കുമെന്ന്‌ അഭിപ്രായപ്പെട്ടു.
    
</TEXT>
</DOC>