<DOC>
<DOCNO>114011668779.utf8</DOCNO>
<TEXT>


           അമിത വിലയ്ക്ക്‌ വാങ്ങാന്‍ ഫാക്ടിനുമേല്‍ സമ്മര്‍ദ്ദം    

Thursday 16 January 2014 10:28 pm IST

കൊച്ചി: അന്താരാഷ്ട്ര നിലവാരത്തിലും വളരെ ഉയര്‍ന്ന വിലക്ക്‌ എല്‍എന്‍ജി വില്‍ക്കാനുള്ള പെട്രോനെറ്റ്‌ തീരുമാനം വിവാദമാകുന്നതിനു പിന്നാലെ കൊച്ചി ടെര്‍മിനലിന്റെ പ്രവര്‍ത്തനവും കരാറുകളും സംബന്ധിച്ച്‌ ദുരൂഹതയേറുന്നു. അയ്യായിരം കോടി രൂപ ചെലവില്‍ പണി പൂര്‍ത്തിയാക്കിയ ടെര്‍മിനലിന്റെ നിര്‍മ്മാണചെലവ്‌ സംബന്ധിച്ചും അന്താരാഷ്ട്ര വിപണിയില്‍ നിന്ന്‌ പ്രകൃതി വാതകം വാങ്ങാനുണ്ടാക്കിയ കരാര്‍ സംബന്ധിച്ചുമാണ്‌ ആക്ഷേപമുയരുന്നത്‌. 
ഗുജറാത്തിലും തമിഴ്‌നാട്ടിലും എല്‍എന്‍ജി ടെര്‍മിനല്‍ സ്ഥാപിക്കാന്‍ ചെലവായതിലും വളരെയേറെയാണ്‌ കൊച്ചി ടെര്‍മിനലിന്റെ നിര്‍മ്മാണ ചെലവ്‌ എന്നാണ്‌ ആക്ഷേപം. നിര്‍മ്മാണചെലവ്‌ സംബന്ധിച്ച ധവളപത്രം ഇറക്കണമെന്നും യഥാര്‍ത്ഥ ചെലവ്‌ കണക്കുകള്‍ വെളിപ്പെടുത്തണമെന്നും വിവിധ കോണുകളില്‍ നിന്നും ആവശ്യമുയരുന്നുണ്ട്‌. പൈപ്പ്‌ ലൈനുകളുടെ നിര്‍മ്മാണം പൂര്‍ത്തിയാകാത്തതിനാല്‍ എല്‍എന്‍ജി വിതരണം ചെയ്യാനാകാത്തതു മൂലം ഈ വന്‍ നിക്ഷേപം ഇപ്പോള്‍ ഉപയോഗശൂന്യമായ അവസ്ഥയിലുമാണ്‌. പൈപ്പ്‌ ലൈന്‍ നിര്‍മ്മാണം സംബന്ധിച്ച്‌ ഇപ്പോഴും ആശങ്കകള്‍ നിലനില്‍ക്കുകയാണ്‌. 
കേരളത്തിനു പുറമെ തമിഴ്‌നാട്‌, കര്‍ണ്ണാടക, ആന്ധ്ര തുടങ്ങിയ ദക്ഷിണേന്ത്യന്‍ സംസ്ഥാനങ്ങളിലും പ്രകൃതി വാതകം വിതരണം ചെയ്യാനുദ്ദേശിച്ചുള്ളതാണ്‌ പദ്ധതി. ഇതിന്‌ തമിഴ്‌നാട്‌, കര്‍ണ്ണാടക സംസ്ഥാനങ്ങളിലൂടെ പൈപ്പ്‌ ലൈന്‍ സ്ഥാപിക്കുന്ന ജോലികള്‍ പൂര്‍ത്തിയാക്കേണ്ടതുണ്ട്‌. എന്നാല്‍ ഉയര്‍ന്ന വില മൂലം ഇപ്പോള്‍ ഈ സംസ്ഥാനങ്ങള്‍ കൊച്ചി പദ്ധതിയോട്‌ താത്പര്യം കാണിക്കുന്നില്ല. തമിഴ്‌നാട്‌ സ്വന്തമായി പ്രകൃതി വാതകം ഉത്പാദിപ്പിക്കാനുള്ള ശ്രമത്തിലാണ്‌. രണ്ടാമത്തെ എല്‍എന്‍ജി ടെര്‍മിനല്‍ തമിഴ്‌നാട്ടില്‍ പണി പൂര്‍ത്തിയായിക്കൊണ്ടിരിക്കുകയുമാണ്‌. ഈ സാഹചര്യത്തില്‍ ഇനി കൊച്ചിയില്‍ നിന്നുള്ള പൈപ്പ്‌ ലൈനും വാതകവും വേണ്ടെന്ന നിലപാടിലാണ്‌ അവര്‍. 
കൃഷ്ണ,ഗോദാവരി തടങ്ങളില്‍ നിന്ന്‌ ഉത്പാദിപ്പിക്കുന്ന എല്‍എന്‍ജി ഗുജറാത്തില്‍ നിന്ന്‌ 4-7 ഡോളര്‍ നിരക്കില്‍ ലഭ്യമായിരിക്കെ 24 ഡോളര്‍ നല്‍കി കൊച്ചി ടെര്‍മിനലില്‍ നിന്നും എല്‍എന്‍ജി വാങ്ങേണ്ടെന്ന നിലപാടിലാണ്‌ മറ്റു സംസ്ഥാനങ്ങളും. അന്താരാഷ്ട്ര വിപണിയില്‍ നിന്നും എല്‍എന്‍ജി വാങ്ങുന്നതില്‍ പെട്രോനെറ്റിനു സംഭവിച്ച വീഴ്ചയാണ്‌ ഈ പ്രതിസന്ധിയിലേക്ക്‌ കാര്യങ്ങള്‍ എത്തിച്ചത്‌. 
അന്താരാഷ്ട്ര വിപണിയിലെ ഏറ്റവും കുറഞ്ഞവിലക്ക്‌ എല്‍എന്‍ജി വാങ്ങുന്നതിന്‌ ദീര്‍ഘകാല കരാര്‍ ഉണ്ടാക്കുന്നതിനു പകരം അതതു സമയത്തെ വിലക്ക്‌ എല്‍എന്‍ജി വാങ്ങാനാണ്‌ ആസ്ത്രേലിയന്‍ കമ്പനിയുമായി കരാറുണ്ടാക്കിയത്‌. ഗള്‍ഫ്‌- അമേരിക്കന്‍ ഉത്പാദകരില്‍ നിന്ന്‌ ഇതിലും കുറഞ്ഞ നിരക്കില്‍ എല്‍എന്‍ജി ലഭിക്കാന്‍ സാധ്യതയുണ്ടായിരിക്കെ അതൊന്നും പരിഗണിക്കാതെ ആസ്ത്രേലിയന്‍ കമ്പനിയുമായി കരാറുണ്ടാക്കിയതും ദുരൂഹമാണ്‌. 
ഗള്‍ഫ്‌- അമേരിക്കന്‍ കമ്പനികളുമായി കരാര്‍ ഉണ്ടാക്കിയിരുന്നെങ്കില്‍ ഇപ്പോഴത്തെ സാഹചര്യത്തില്‍ യൂണിറ്റിന്‌ 10-12 ഡോളര്‍ നിരക്കില്‍ വിതരണം ചെയ്യാന്‍ കഴിയുമായിരുന്നുവെന്നും ചൂണ്ടിക്കാണിക്കപ്പെടുന്നുണ്ട്‌. പൊതുമേഖലാ സ്ഥാപനങ്ങളായ ഫാക്ടിനും കൊച്ചിന്‍ റിഫൈനറിക്കും ഉയര്‍ന്ന നിരക്കില്‍ എല്‍എന്‍ജി നല്‍കാനുള്ള കരാറിനു പിന്നിലും അവിഹിത ഇടപെടലുകള്‍ ഉണ്ടായിരുന്നതായാണ്‌ സൂചന. ഉയര്‍ന്ന വിലക്ക്‌ കൊച്ചി ടെര്‍മിനലില്‍ നിന്ന്‌ എല്‍എന്‍ജി വാങ്ങണമെന്ന്‌ ഈ സ്ഥാപനങ്ങള്‍ക്കു മേല്‍ കടുത്ത സമ്മര്‍ദ്ദമുണ്ടായിരുന്നതായാണ്‌ സൂചന. ഈ സമ്മര്‍ദ്ദം മൂലമാണ്‌ ഫാക്ട്‌ 21.5ഡോളര്‍ നിരക്കില്‍ വാതകം വാങ്ങിയതും. എന്നാല്‍ ഭീമമായ ഈ നഷ്ടം ഫാക്ടിന്‌ താങ്ങാവുന്നതിലും അധികമാണെന്ന്‌ വ്യക്തമായതോടെയാണ്‌ കരാറില്‍ നിന്ന്‌ പിന്‍മാറാന്‍ ഇപ്പോള്‍ തീരുമാനമുണ്ടാവുന്നത്‌. 
പ്രതിമാസം 150 കോടി രൂപയുടെ നഷ്ടമാണ്‌ കൊച്ചി ടെര്‍മിനലില്‍ നിന്ന്‌ വാതകം വാങ്ങുന്നതുകൊണ്ട്‌ ഫാക്ടിനുണ്ടാകുന്നത്‌. എല്‍എന്‍ജി കൂടിയ നിരക്കില്‍ വാങ്ങേണ്ടെന്ന്‌ തീരുമാനമെടുത്തെങ്കിലും ആ തീരുമാനം അട്ടിമറിക്കാനുള്ള നീക്കം അണിയറയില്‍ സജീവമാണ്‌. കേന്ദ്ര ഭരണകൂടത്തിന്റെ ഉന്നതങ്ങളില്‍ നിന്നു തന്നെ ഇതിനായി ഫാക്ട്‌ മാനേജ്മെന്റിനുമേല്‍ സമ്മര്‍ദ്ദം മുറുകുന്നതായാണ്‌ വിവരം. കൊച്ചി പെട്രോനെറ്റ്‌ എല്‍എന്‍ജി ടെര്‍മിനലില്‍ നിന്ന്‌ വാതകം വാങ്ങിയില്ലെങ്കില്‍ ഫാക്ടിനു നല്‍കുന്ന കേന്ദ്ര സഹായം നിര്‍ത്തലാക്കുമെന്ന തരത്തിലുള്ള ഭീഷണിയും സമ്മര്‍ദ്ദത്തിന്റെ ഭാഗമായി ഉയരുന്നുണ്ടെന്ന്‌ ഫാക്ട്‌ മാനേജ്മെന്റിലെ ചിലര്‍ തന്നെ വെളിപ്പെടുത്തുന്നു. 
പെട്രോനെറ്റ്‌ എല്‍എന്‍ജി കൂടിയ വിലക്ക്‌ വാങ്ങുന്നത്‌ സംബന്ധിച്ച്‌ അന്തിമ തീരുമാനം എടുത്തിട്ടില്ലെന്നും ഇക്കാര്യത്തില്‍ ചര്‍ച്ച ചെയ്ത്‌ തീരുമാനമെടുക്കുമെന്നും ഫാക്ട്‌ സിഎംഡി ജയ്‌വീര്‍ ശ്രീവാസ്തവ ഇന്നലെ ജന്മഭൂമിയോട്‌ പറഞ്ഞു. ഉന്നതങ്ങളില്‍ നിന്നുള്ള സമ്മര്‍ദ്ദ ഫലമായാണ്‌ ഈ നിലപാട്മാറ്റം എന്നാണ്‌ സൂചന.
എല്‍ എന്‍ ജിയുടെ വില യൂണിറ്റിന്‌ 24.3 ഡോളറാക്കി വര്‍ദ്ധിപ്പിക്കാനുള്ള പെട്രോനെറ്റ്‌ തീരുമാനം എഫ്‌എസിടിയുടെ പ്രവര്‍ത്തനങ്ങളെ താളം തെറ്റിക്കുമെന്നുറപ്പാണ്‌. ഫാക്ടിന്റെ അമോണിയ പ്ലാന്റ്‌ പൂര്‍ണ്ണമായും പ്രവര്‍ത്തനം നിര്‍ത്തിയ സാഹചര്യത്തിലാണിത്‌. എല്‍എന്‍ജിയുടെ ഉയര്‍ന്ന വില മൂലം കഴിഞ്ഞ 15 മാസമായി ഫാക്ടിന്റെ കാപ്രോലാക്ടം പ്ലാന്റ്‌ പ്രവര്‍ത്തന രഹിതമാണ്‌. അമോണിയ ഉത്പാദനം നിലക്കുന്നതോടെ ഫോസ്ഫേറ്റ്‌, അമോണിയം സള്‍ഫേറ്റ്‌ പ്ലാന്റുകളും പ്രവര്‍ത്തനം നിര്‍ത്തേണ്ടി വരും.
കേന്ദ്ര- സംസ്ഥാന സര്‍ക്കാരുകള്‍ നികുതി ഉപേക്ഷിച്ചാല്‍ തന്നെ ഈയിനത്തില്‍ വിലയില്‍ ഇരുപത്‌ ശതമാനം കുറവുണ്ടാകും. കേന്ദ്ര എക്സൈസ്‌ ഡ്യൂട്ടിയായി 5.5 ശതമാനവും സംസ്ഥാന നികുതിയായി 14.5 ശതമാനവുമാണ്‌ ഈടാക്കുന്നത്‌. 
ടി.എസ്‌. നീലാംബരന്‍

</TEXT>
</DOC>