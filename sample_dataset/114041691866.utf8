<DOC>
<DOCNO>114041691866.utf8</DOCNO>
<TEXT>


           നൈജീരിയയില്‍ വിദ്യാര്‍ത്ഥിനികളെ തട്ടിക്കൊണ്ടുപോയി     

Wednesday 16 April 2014 10:39 am IST

അബുജ: വടക്ക് കിഴക്കന്‍ നൈജീരിയയില്‍ 100 ഓളം സ്‌കൂള്‍ വിദ്യാര്‍ത്ഥിനികളെ തോക്കുധാരികള്‍ തട്ടിക്കൊണ്ടുപോയി. ബോര്‍നോ സംസ്ഥാനത്തെ ചിബോക്കിലെ സ്‌കൂളിലെ ഹോസ്റ്റലില്‍ താമസിച്ചിരുന്ന വിദ്യാര്‍ത്ഥിനികളെയാണ് തട്ടിക്കൊണ്ടുപോയത്.

ചൊവ്വാഴ്ച്ച രാത്രിയാണ് സംഭവം. തോക്കുധാരികള്‍ തട്ടിക്കൊണ്ടുപോയ വിദ്യാര്‍ത്ഥിനികളില്‍ ചിലര്‍ രക്ഷപ്പെട്ട് സ്വന്തം വീടുകളില്‍ എത്തിയെന്ന് ബിബിസി റിപ്പോര്‍ട്ട് ചെയ്യുന്നു. ആകെ എത്ര വിദ്യാര്‍ത്ഥിനികളെ തോക്കുധാരികള്‍ തട്ടിക്കൊണ്ടുപോയി എന്ന കാര്യത്തില്‍ സ്ഥിരീകരണം ഉണ്ടായിട്ടില്ല. പെണ്‍കുട്ടികള്‍ക്ക് മാത്രമായുള്ള സ്‌കൂളില്‍ 250 വിദ്യാര്‍ത്ഥിനികളാണ് പഠിക്കുന്നത്.

പെണ്‍കുട്ടികളെ രക്ഷിക്കാനുള്ള നടപടികള്‍ ആരംഭിച്ചതായി അധികൃതര്‍ അറിയിച്ചു. സ്‌കൂളിലുണ്ടായിരുന്ന സുരക്ഷാ സൈനികനെ കൊലപ്പെടുത്തിയ അക്രമികള്‍ പ്രതിരോധിക്കാന്‍ ശ്രമിച്ചവരെ വെടിവെച്ച് പരിക്കേല്‍പിച്ചതായും പ്രാദേശിക മാധ്യമങ്ങള്‍ റിപ്പോര്‍ട്ട് ചെയ്യുന്നു. അതിനിടെ സ്‌കൂളില്‍ നിന്നും സ്‌ഫോടനശബ്ദവും വെടിയൊച്ചയും കേട്ടതായി സമീപവാസികള്‍ പറയുന്നു.

സ്‌കൂളുകളില്‍ സ്ഥിരമായി ആക്രമണം നടത്തുന്ന ബൊക്കൊഹറാം ഭീകരരാണ് സംഭവത്തിന് പിന്നിലെന്ന് കരുതുന്നു. തിങ്കളാഴ്ച്ച അബുജയില്‍ ഉണ്ടായ ബോംബ് സ്‌ഫോടനങ്ങളില്‍ 70 ഓളം പേര്‍ കൊല്ലപ്പെട്ടിരുന്നു.
    
</TEXT>
</DOC>