<DOC>
<DOCNO>114051700398.utf8</DOCNO>
<TEXT>


           മോദിയെ പാര്‍ല. പാര്‍ട്ടി നേതാവായി 20ന്‌ തെരഞ്ഞെടുക്കും    

Saturday 17 May 2014 9:19 pm IST

ന്യൂദല്‍ഹി: നരേന്ദ്രമോദിയെ ബിജെപിയുടെ പാര്‍ലമെന്ററി പാര്‍ട്ടി നേതാവായി 20ന്‌ തെരഞ്ഞെടുക്കും. പ്രധാനമന്ത്രിയായി സത്യപ്രതിജ്ഞ ചെയ്ത്‌ നരേന്ദ്രമോദി അധികാരമേറ്റെടുക്കുന്ന ദിവസം തീരുമാനിച്ചിട്ടില്ലെന്ന്‌ ബിജെപി ദേശീയ അദ്ധ്യക്ഷന്‍ രാജ്നാഥ്‌ സിങ്‌ പറഞ്ഞു. ഉജ്വല വിജയം നേടിയ ബിജെപി സ്ഥാനാര്‍ത്ഥികളേയും പ്രചാരണത്തിന്‌ നേതൃത്വം വഹിച്ച നരേന്ദ്രമോദിയേയും ബിജെപി പാര്‍ലമെന്ററി ബോര്‍ഡ്‌ യോഗം അഭിനന്ദിച്ചതായും രാജ്നാഥ്സിങ്‌ പറഞ്ഞു. 
ചൊവ്വാഴ്ച ഉച്ചയ്ക്ക്‌ 12 മണിക്ക്‌ നടക്കുന്ന പാര്‍ലമെന്ററി ബോര്‍ഡ്‌ മീറ്റിംഗില്‍ കക്ഷിനേതാവിനെ തെരഞ്ഞെടുത്ത ശേഷം സത്യപ്രതിജ്ഞാ തീയതി തീരുമാനിക്കും. ലോക്സഭാ തെരഞ്ഞെടുപ്പില്‍ ബിജെപിക്ക്‌ മികച്ച വിജയം നേടിത്തരുന്നതിനായി പ്രവര്‍ത്തിച്ച രാജ്യത്തെ സാമൂഹ്യ സാംസ്ക്കാരിക സംഘടനകളെ യോഗം നന്ദി അറിയിച്ചു. ബൂത്തുതലത്തില്‍ പ്രവര്‍ത്തിച്ച ബിജെപിയുടെ പ്രവര്‍ത്തകരെ അഭിനന്ദിച്ച യോഗം സ്വതന്ത്ര ഭാരതത്തില്‍ കോണ്‍ഗ്രസിനേക്കാള്‍ വലിയ രാഷ്ട്രീയ പ്രസ്ഥാനമായി ബിജെപി മാറിയെന്ന്‌ തെളിയിക്കാനായെന്നും വിലയിരുത്തി. 
സാമൂഹ്യവും ഭൂമിശാസ്ത്രപരവുമായ എല്ലാ അതിര്‍വരമ്പുകളേയും മറികടന്നുള്ള വിജയമാണ്‌ ബിജെപി നേടിയത്‌. സ്വാശ്രയവും സ്വാവലംബവുമായ ഭാരതമാണ്‌ ബിജെപി ഭരണത്തിലൂടെ സൃഷ്ടിക്കാന്‍ ലക്ഷ്യമിടുന്നതെന്നും നരേന്ദ്രമോദിയുടെ പ്രചാരണ പരിപാടികള്‍ രാജ്യത്താകമാനം ദിശാബോധം പകര്‍ന്നതാണെന്നും പാര്‍ലമെന്ററി ബോര്‍ഡ്‌ യോഗം പറഞ്ഞു. 
പ്രധാനമന്ത്രി പദത്തിലേക്ക്‌ നരേന്ദ്രമോദി മാറുന്നതോടെ ഒഴിവുവരുന്ന ഗുജറാത്തിലെ മുഖ്യമന്ത്രി പദത്തിലേക്ക്‌ ആരെ തെരഞ്ഞെടുക്കണമെന്ന കാര്യം തീരുമാനിക്കുന്നതിനായി ബിജെപി നേതാവ്‌ ധവര്‍ചന്ദ്‌ ഗെലോട്ടിനെ പാര്‍ട്ടി നിയോഗിച്ചു. നിയമസഭാ കക്ഷി യോഗം വിളിച്ചു ചേര്‍ത്ത്‌ ഇക്കാര്യത്തില്‍ തീരുമാനമെടുക്കുമെന്നും രാജ്നാഥ്സിങ്‌ വ്യക്തമാക്കി. 
നിയമസഭാ തെരഞ്ഞെടുപ്പുകള്‍ നടന്ന അരുണാചല്‍ പ്രദേശില്‍ രാജീവ്‌ പ്രതാപ്‌ റൂഡിയേയും ഒറീസയില്‍ പ്രകാശ്‌ ജാവഡേക്കറിനേയും ആന്ധ്രാപ്രദേശില്‍ രവിശങ്കര്‍ പ്രസാദിനേയും തെലങ്കാനയില്‍ ജെ.പി നദ്ദയേയും നിയമസഭാ കക്ഷി നേതാക്കളെ തെരഞ്ഞെടുക്കുന്നതിനുള്ള ചുമതലകള്‍ ഏല്‍പ്പിച്ചു. മുതിര്‍ന്ന നേതാക്കളായ എല്‍.കെ അദ്വാനി, മുരളീമനോഹര്‍ ജോഷി, സുഷമാ സ്വരാജ്‌, വെങ്കയ്യ നായിഡു, അരുണ്‍ ജെയ്റ്റ്ലി,അനന്തകുമാര്‍, ധാവര്‍ചന്ദ്‌ ഗെലോട്ട്‌, ജെ.പി നദ്ദ, രാംലാല്‍ എന്നിവര്‍ പാര്‍ലമെന്ററി ബോര്‍ഡ്‌ യോഗത്തില്‍ പങ്കെടുത്തു. 
    
</TEXT>
</DOC>