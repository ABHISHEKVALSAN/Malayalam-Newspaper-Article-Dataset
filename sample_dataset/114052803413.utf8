<DOC>
<DOCNO>114052803413.utf8</DOCNO>
<TEXT>


           നരേന്ദ്രമോദി സാര്‍ക്ക്‌ രാജ്യങ്ങളിലേക്ക്‌    

Wednesday 28 May 2014 10:55 am IST

ന്യൂദല്‍ഹി: ഇന്ത്യയുമായുള്ള സഹകരണം മെച്ചപ്പെടുത്തുന്നതിനായി പ്രധാനമന്ത്രി നരേന്ദ്രമോദി സാര്‍ക്ക്‌ അംഗരാജ്യങ്ങള്‍ സന്ദര്‍ശിക്കും. പാക്കിസ്ഥാനും ശ്രീലങ്കയുമുള്‍പ്പെടെ എല്ലാ രാജ്യങ്ങളും മോദി സന്ദര്‍ശിക്കുമെന്ന്‌ വിദേശകാര്യ സെക്രട്ടറി സുജാതാ സിങ്‌ പറഞ്ഞു. സന്ദര്‍ശന തീയതി തീരുമാനമായിട്ടില്ല. സാര്‍ക്ക്‌ രാഷ്ട്രത്തലവന്‍മാരുമായുള്ള ചര്‍ച്ചകളില്‍ ലഭിച്ച ക്ഷണം പ്രധാനമന്ത്രി സ്വീകരിച്ചു. 

ഇന്ത്യക്ക്‌ നേരെ പാക്‌ മണ്ണില്‍ നിന്നുയരുന്ന ഭീകരവാദ പ്രവര്‍ത്തനങ്ങള്‍ അവസാനിപ്പിക്കാന്‍ ഇടപെടണമെന്ന്‌ പാക്‌ പ്രധാനമന്ത്രിയുമായി നടത്തിയ കൂടിക്കാഴ്ചയില്‍ മോദി ആവശ്യപ്പെട്ടു. പാക്കിസ്ഥാന്റെ മണ്ണ്‌ ഇന്ത്യക്കെതിരെ ഉപയോഗിക്കാന്‍ ഭീകരരെ അനുവദിക്കരുത്‌. ഇക്കാര്യത്തില്‍ പാക്കിസ്ഥാന്‍?ല്‍കിയ ഉറപ്പ്‌ പാലിക്കണം. നരേന്ദ്രമോദി നവാസ്‌ ഷെരീഫിനോട്‌ ആവശ്യപ്പെട്ടു.

മുംബൈ ഭീകരാക്രമണക്കേസിലെ പ്രതികളുടെ വിചാരണ നടപടികള്‍ പാക്കിസ്ഥാന്‍ വേഗത്തിലാക്കണം. ഭീകരാക്രമണം നിയന്ത്രിച്ചവരുടെ ശബ്ദരേഖകള്‍ കൈമാറണം. പാക്കിസ്ഥാനുമായി സമാധാനപരമായ സഹകരണമാണ്‌ ഇന്ത്യ ആഗ്രഹിക്കുന്നത്‌. ഇന്ത്യാ-പാക്‌ വ്യാപാര ബന്ധങ്ങള്‍ ഉടന്‍ തന്നെ പുന:സ്ഥാപിക്കണം. അതിര്‍ത്തി മേഖലയില്‍ ഭീകരവാദം തടയുന്നതിനാവശ്യമായ പാക്കിസ്ഥാന്റെ സഹായം വര്‍ദ്ധിപ്പിക്കണമെന്നും ഇന്ത്യ ആവശ്യപ്പെട്ടു. 35 മിനിറ്റ്‌ നിശ്ചയിച്ച ചര്‍ച്ച 50 മിനിറ്റ്‌ നീണ്ടു. ഇന്ത്യന്‍ വിദേശകാര്യമന്ത്രി സുഷമാ സ്വരാജും വിദേശകാര്യസെക്രട്ടറി സുജാത സിങ്ങും ഇന്ത്യയുടെ പക്ഷത്തുനിന്നും പങ്കെടുത്തു. 
നരേന്ദ്രമോദിയുമായുള്ള കൂടിക്കാഴ്ച ചരിത്രപരമായിരുന്നെന്ന്‌ ചര്‍ച്ചകള്‍ക്ക്‌ ശേഷം നവാസ്‌ ഷെരീഫ്‌ മാധ്യമങ്ങളോട്‌ പറഞ്ഞു. മോദിയെ പാക്കിസ്ഥാനിലേക്ക്‌ ക്ഷണിച്ചതായും വിദേശകാര്യസെക്രട്ടറിമാര്‍ തമ്മില്‍ ഉടന്‍തന്നെ തുടര്‍ചര്‍ച്ചകള്‍ നടത്തുമെന്നും നവാസ്‌ ഷെരീഫ്‌ പറഞ്ഞു. ഉച്ചയ്ക്ക്‌ ദല്‍ഹി ജുമാ മസ്ജിദ്‌ സന്ദര്‍ശിച്ച ഷെരീഫ്‌ രാഷ്ട്രപതിയേയും മുന്‍ പ്രധാനമന്ത്രി എ.ബി വാജ്പേയിയേയും സന്ദര്‍ശിച്ച ശേഷം വൈകിട്ട്‌ 5മണിയോടെ പാക്കിസ്ഥാനിലേക്ക്‌ മടങ്ങി.

അഫ്ഗാനിസ്ഥാന്റെ പുനര്‍നിര്‍മ്മാണത്തിനാവശ്യമായ എല്ലാ സഹായങ്ങളും നല്‍കുമെന്ന്‌ മോദി അഫ്ഗാന്‍ പ്രസിഡന്റ്‌ ഹമീദ്‌ കര്‍സായിയുമായി നടത്തിയ കൂടിക്കാഴ്ചയില്‍ അറിയിച്ചു. ഹീറത്തിലെ ഇന്ത്യന്‍ കോണ്‍സുലേറ്റിനു നേരെ നടന്ന ആക്രമണത്തെ ചെറുത്തു തോല്‍പ്പിക്കുന്നതിന്‌ ഇന്ത്യന്‍ സൈന്യത്തെ സഹായിച്ച അഫ്ഗാന്‍ സേനയെ മോദി അഭിനന്ദിച്ചു. സൈനികമേഖലയില്‍ പരിശീലനം നല്‍കുന്നതുള്‍പ്പെടെയുള്ള ഉറപ്പുകളും മോദി കര്‍സായിക്ക്‌ നല്‍കി. 

ശ്രീലങ്കന്‍ പ്രസിഡന്റ്‌ മഹിന്ദ രാജപക്സേയുമായി നടത്തിയ കൂടിക്കാഴ്ചയില്‍ ശ്രീലങ്കയിലെ തമിഴ്‌വംശജരുടെ പുനരധിവാസം ഉറപ്പുനല്‍കണമെന്ന്‌ ഇന്ത്യ ആവശ്യപ്പെട്ടു. ഇന്ത്യന്‍ മത്സ്യത്തൊഴിലാളികളുടെ പ്രശ്നങ്ങളും ശ്രീലങ്കന്‍ പ്രസിഡന്റിന്റെ ശ്രദ്ധയില്‍പെടുത്തി. നേപ്പാള്‍ പ്രധാനമന്ത്രി സുശീല്‍ കൊയ്‌രാള, മാലദ്വീപ്‌ പ്രസിഡന്റ്‌ അബ്ദുല്ല യമീന്‍ അബ്ദുല്‍ ഗയൂം, ഭൂട്ടാന്‍ പ്രധാനമന്ത്രി ഷെറിങ്‌ തോബ്ഗെ, ബംഗ്ലാദേശ്‌ സ്പീക്കര്‍ ഷിറിന്‍ ഷര്‍മിന്‍ ചൗധരി, മൗറീഷ്യസ്‌ പ്രധാനമന്ത്രി നവീന്‍ റാംഗുല എന്നിവരുമായും നരേന്ദ്രമോദി ഹൈദ്രാബാദ്‌ ഹൗസില്‍ കൂടിക്കാഴ്ചകള്‍ നടത്തി. 
സ്വന്തം ലേഖകന്‍

</TEXT>
</DOC>