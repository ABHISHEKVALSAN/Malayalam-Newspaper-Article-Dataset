<DOC>
<DOCNO>114050696952.utf8</DOCNO>
<TEXT>


           സുധീരനെ വെല്ലുവിളിച്ച്‌ ഷാനിമോള്‍    

Tuesday 6 May 2014 9:46 am IST

ആലപ്പുഴ: മദ്യലോബിയുമായി തനിക്ക്‌ ബന്ധമുണ്ടെന്ന കെപിസിസി പ്രസിഡന്റ്‌ വി.എം. സുധീരന്റെ പരാമര്‍ശം തെളിയിക്കാന്‍ കോണ്‍ഗ്രസ്‌ ദേശീയ നിര്‍വാഹകസമിതി അംഗം ഷാനിമോള്‍ ഉസ്മാന്‍ വെല്ലുവിളിച്ചു.
തന്റെ കുടുംബംപോലും തകര്‍ക്കുന്ന ആരോപണമാണിത്‌. ഒരു സ്ത്രീ എന്ന പരിഗണന പോലും നല്‍കാതെ വ്യക്തി ജീവിതത്തെയും കുടുംബ ജീവിതത്തെയും തകര്‍ക്കുന്ന പ്രസ്താവനയാണിത്‌. ആരോപണം തെളിയിക്കാനുള്ള ഉത്തരവാദിത്തം സുധീരന്‍ ഏറ്റെടുക്കണം. സുധീരന്‍ ചട്ടം ലംഘിച്ച്‌ പുറത്ത്‌ പ്രതികരിച്ചതിനാലാണ്‌ താനും പരസ്യമായി പ്രതികരിക്കുന്നതെന്ന്‌ ഷാനിമോള്‍ പറഞ്ഞു. മാധ്യമപ്രവര്‍ത്തകരോട്‌ സംസാരിക്കുകയായിരുന്നു അവര്‍. 
എതിരഭിപ്രായം പറയുന്നവരെയെല്ലാം മദ്യലോബിയുടെ ആളുകളായി ചിത്രീകരിക്കുന്നത്‌ ഉത്തരവാദിത്തപ്പെട്ട സ്ഥാനത്തിരിക്കുന്നവര്‍ക്ക്‌ ചേര്‍ന്നതല്ല. മദ്യലോബിയുടെ കരുവായി ഗൂഢാലോചന നടത്തി ബാഹ്യപ്രേരണയാലാണ്‌ താന്‍ കെപിസിസി നേതൃത്വത്തിന്‌ കത്ത്‌ നല്‍കിയതെന്ന വി.എം. സുധീരന്റെ പരസ്യപ്രസ്താവന വെല്ലുവിളിയായി സ്വീകരിക്കുന്നു. ഇത്‌ സംബന്ധിച്ച്‌ അന്വേഷിക്കാന്‍ ഉന്നത തലത്തിലുള്ള കമ്മിഷനെ നിയോഗിക്കണം. 
ഉന്നതസ്ഥാനത്ത്‌ ഇരിക്കുന്നവരില്‍ നിന്നുണ്ടായ ഈ പരാമര്‍ശം അമ്പരപ്പിക്കുന്നതാണ്‌. മദ്യലോബി എന്നതുകൊണ്ട്‌ ഉദ്ദേശിക്കുന്നത്‌ ആരെയാണെന്നും, കെപിസിസി പ്രസിഡന്റിന്‌ നല്‍കിയ കത്ത്‌ പുറത്തായത്‌ എങ്ങനെയെന്നും നേതൃത്വം വ്യക്തമാക്കണം. തന്റെ കത്തിന്റെ ഉള്ളടക്കത്തിലേക്ക്‌ കടക്കാതിരുന്നത്‌ ദൗര്‍ഭാഗ്യകരമാണ്‌. 
വേണുഗോപാല്‍-സരിത ബന്ധം സംബന്ധിച്ച്‌ കെപിസിസി നിര്‍വാഹക സമിതി യോഗത്തിലാണ്‌ താന്‍ ഉന്നയിച്ചത്‌. ഇതിന്റെ പേരിലാണ്‌ സുധീരന്‍ തന്റെ കുടുംബം പോലും തകര്‍ക്കുന്ന വിധത്തില്‍ പരസ്യ പ്രസ്താവന നടത്തിയതെന്നും ഷാനിമോള്‍ പറഞ്ഞു.
    
</TEXT>
</DOC>