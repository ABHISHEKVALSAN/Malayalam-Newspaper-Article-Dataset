<DOC>
<DOCNO>114092187780.utf8</DOCNO>
<TEXT>


           പാര്‍ലമെന്റില്‍ പറഞ്ഞത്‌ ആന്റണി മറുന്നു : പി. പരമേശ്വരന്‍    

Sunday 21 September 2014 10:06 am IST

തിരുവനന്തപുരം : നരേന്ദ്രമോദിയുടെ 'എ.കെ' പരാമര്‍ശം സൈന്യത്തിന്റെ വീര്യം കെടുത്തുമെന്ന്‌ പറഞ്ഞ പ്രതിരോധമന്ത്രി എ.കെ. ആന്റണി പാര്‍ലമെന്റില്‍ താന്‍ നടത്തിയ പ്രസ്താവന ബോധപൂര്‍വ്വം വിസ്മരിച്ചുവെന്ന്‌ ഭാരതീയ വിചാരകേന്ദ്രം ഡയറക്ടര്‍ പി. പരമേശ്വരന്‍ അഭിപ്രായപ്പെട്ടു.
ഭാരതത്തിന്റെ വീരന്മാരായ സൈനികരെ പാക്‌ പട്ടാളം നിഷ്ഠുരമായി കൊന്നപ്പോള്‍ ആന്റണി പാര്‍ലമെന്റില്‍ പറഞ്ഞത്‌ പാക്കിസ്ഥാന്‍ പട്ടാളത്തിന്റെ വേഷം ധരിച്ചവര്‍ ഇന്ത്യന്‍ സൈനികരെ കൊന്നു എന്നാണ്‌. ഈ സംഭവം ഭീകരവാദികളുടെ തലയില്‍ വച്ച്‌ രക്ഷപ്പെടാന്‍ ഇതുമൂലം പാക്കിസ്ഥാന്‌ കഴിഞ്ഞു.
മോദിയുടെ ദേശസ്നേഹം കുറഞ്ഞപക്ഷം ആന്റണിയെപ്പോലൊരാള്‍ ചോദ്യം ചെയ്യുമെന്ന്‌ പ്രതീക്ഷിച്ചില്ല. യുഡിഎഫ്‌ സ്ഥാനാര്‍ത്ഥികളുടെ തെരഞ്ഞെടുപ്പ്‌ പ്രചരണത്തിനാണ്‌ എത്തിയതെന്നെങ്കിലും ഇക്കാര്യം ആന്റണി മറക്കരുതായിരുന്നുവെന്നും പരമേശ്വരന്‍ ഓര്‍മ്മിപ്പിച്ചു.
പാക്‌ ചാരസംഘടനയായ ഐഎസ്‌ഐയുമായി രഹസ്യബന്ധമുണ്ടെന്ന്‌ ഭാര്യ സുനന്ദ പുഷ്കര്‍ തന്നെ ആരോപിച്ചതിലൂടെ തിരുവനന്തപുരത്തെ സ്ഥാനാര്‍ത്ഥി ശശിതരൂരിന്റെ ദേശസ്നേഹം ചോദ്യം ചെയ്യപ്പെട്ടതാണ്‌. കുറ്റാരോപിതനായ ഒരാള്‍ക്ക്‌ പ്രതിരോധമന്ത്രി ശുദ്ധിപത്രം നല്‍കുകയാണോ, അദ്ദേഹം ചോദിച്ചു. 
വിദേശ ബാങ്കുകളില്‍ കണക്കില്‍പ്പെടാത്ത നിക്ഷേപമുള്ള വിദേശ പൗരത്വമുള്ളവരുടെ ഹൈക്കമാന്റാണ്‌ ആന്റണിയുടെയും തരൂരിന്റെയും പ്രേരണ എന്നതിനാല്‍ ഇതിലൊന്നും അത്ഭുതമില്ല. ഏതായാലും ചില്ലുമേടയില്‍ ഇരുന്ന്‌ കല്ലെറിയുന്നവര്‍ രണ്ടുവട്ടം ആലോചിക്കുന്നത്‌ നല്ലതാണെന്ന്‌ പരമേശ്വരന്‍ പറഞ്ഞു.
    
</TEXT>
</DOC>