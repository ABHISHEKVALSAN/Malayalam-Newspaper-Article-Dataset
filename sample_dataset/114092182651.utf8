<DOC>
<DOCNO>114092182651.utf8</DOCNO>
<TEXT>


           ഇടുക്കിയില്‍ രണ്ടിലയെ അരിഞ്ഞ്‌ കൈ    

Sunday 21 September 2014 10:12 am IST

        കോട്ടയം: ഇടുക്കിയെ വരിക്കാമെന്ന കേരളാ കോണ്‍ഗ്രസ്‌ മോഹങ്ങളെ അരിഞ്ഞുവീഴ്ത്തി കോണ്‍ഗ്രസ്‌ സ്ഥാനാര്‍ത്ഥിയെ തീരുമാനിച്ചു. ഇതോടെ കേരളാകോണ്‍ഗ്രസിന്റെ അവകാശവാദങ്ങളെല്ലാ ജലരേഖയായി. കഴിഞ്ഞ രണ്ടു ദിവസമായി കേരളാകോണ്‍ഗ്രസിലെ പി. ജെ. ജോസഫ്‌ വിഭാഗത്തിന്റെ സമ്മര്‍ദ്ദത്തെ തുടര്‍ന്ന്‌ കെ.എം. മാണി ഇടുക്കി സീറ്റ്‌ തങ്ങള്‍ക്ക്‌ അവകാശപ്പെട്ടതാണെന്നും, വിട്ടുതരണമെന്നും കോണ്‍ഗ്രസ്‌ നേതൃത്വത്തോട്‌ ആവശ്യപ്പെട്ടു വരികയായിരുന്നു. എന്നാല്‍ സീറ്റ്‌ ചര്‍ച്ചയ്ക്കു മുമ്പുതന്നെ കോണ്‍ഗ്രസ്‌ കൈക്കൊണ്ട നിലപാടില്‍ നിന്നും മാറ്റമുണ്ടായില്ല. സിറ്റിംഗ്‌ എം. പി. പി.ടി.തോമസിനോട്‌ കത്തോലിക്കാസഭാ നേതൃത്വം വിമുഖത പ്രകടിപ്പിച്ചതിനെ തുടര്‍ന്ന്‌ യൂത്ത്കോണ്‍ഗ്രസ്‌ നേതാവ്‌ ഡീന്‍ കുര്യാക്കോസിനെയാണ്‌ സ്ഥാനാര്‍ത്ഥിയാക്കുന്നത്‌.
ഇന്നലെ കേരളാ കോണ്‍ഗ്രസ്‌ നേതാവ്‌ ഫ്രാന്‍സിസ്‌ ജോര്‍ജ്ജ്‌ ഇടുക്കി, കാഞ്ഞിരപ്പള്ളി രൂപതയുടെ ബിഷപ്പുമാരെ നേരില്‍ക്കണ്ട്‌ ചര്‍ച്ച നടത്തിയതോടെ അഭ്യൂഹങ്ങള്‍ വ്യാപകമായി. ഫ്രാന്‍സിസ്‌ ജോര്‍ജ്ജ്‌ സ്വതന്ത്രനായി ഇടുക്കിയില്‍ മത്സരിക്കുമെന്ന പ്രചാരണമാണ്‌ പുറത്തുവന്നത്‌. ബിഷപ്പുമാരുമായി രാഷ്ട്രീയമല്ല ചര്‍ച്ച ചെയ്തതെന്നു പറഞ്ഞു കൂടിക്കാഴ്ചയുടെ വിശദാംശങ്ങള്‍ വ്യക്തമാക്കുന്നതില്‍ നിന്നും ഫ്രാന്‍സിസ്‌ ജോര്‍ജ്ജ്‌ ഒഴിഞ്ഞു മാറുകയായിരുന്നു.
എന്നാല്‍ ഈ കൂടിക്കാഴ്ചയെക്കുറിച്ച്‌ കേരളാ കോണ്‍ഗ്രസിന്റെ ഏക വൈസ്‌ ചെയര്‍മാനായ പി. ജോര്‍ജ്ജിന്റെ പ്രതികരണം ഇങ്ങനെയായിരുന്നു- ഫ്രാന്‍സിസ്‌ ജോര്‍ജ്ജ്‌ ബിഷപ്പുമാരെ കണ്ടത്‌ രാഷ്ട്രീയം സംസാരിക്കാന്‍ തന്നെയായിരുന്നു, അല്ലാതെ ആത്മീയകാര്യങ്ങള്‍ സംസാരിക്കാനല്ല. ഇതിനിടയില്‍ ഡോ. കെ. സി. ജോസഫും ഇടുക്കിയുടെ കാര്യത്തില്‍ വിട്ടുവീഴ്ചയുണ്ടാകില്ലെന്ന പ്രസ്താവനയുമായി രംഗത്തു വന്നു. 
വൈകുന്നേരത്തോടെ ഇടുക്കിയിലെ സ്ഥാനാര്‍ത്ഥിയെക്കുറിച്ച്‌ വീണ്ടും ആശയക്കുഴപ്പങ്ങളായി. ഫ്രാന്‍സിസ്‌ ജോര്‍ജ്ജ്‌ കേരളാ കോണ്‍ഗ്രസില്‍ നിന്നും രാജിവച്ച്‌ വന്നാലും സ്വീകാര്യമല്ലെന്ന്‌ സിപിഎം ജില്ലാ സെക്രട്ടറി എം.എം. മണിയും, ഇടുക്കിയില്‍ സൗഹൃദ മത്സരമുണ്ടാകില്ലെന്നു കെ.എം. മാണിയും പ്രസ്താവിച്ചതോടുകൂടി ജോസഫ്‌ വിഭാഗത്തിന്‌ തിരിച്ചടിയായി.
കെ. ഡി. ഹരികുമാര്‍

</TEXT>
</DOC>