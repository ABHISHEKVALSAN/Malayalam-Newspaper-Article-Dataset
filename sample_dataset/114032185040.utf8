<DOC>
<DOCNO>114032185040.utf8</DOCNO>
<TEXT>


           സോളാര്‍: സിബിഐ അന്വേഷണം ആവശ്യപ്പെട്ട്‌ വിഎസ്‌ ഹര്‍ജി നല്‍കും    

Friday 21 March 2014 9:06 pm IST

തിരുവനന്തപുരം: സോളാര്‍ അഴിമതി കേസില്‍ സിബിഐ അന്വേഷണം ആവശ്യപ്പെട്ട്‌ പ്രതിപക്ഷ നേതാവ്‌ വി.എസ്‌. അച്യുതാനന്ദന്‍ അടുത്തയാഴ്ച ഹൈക്കോടതിയില്‍ ഹര്‍ജി നല്‍കും. വിഎസിന്‌ വേണ്ടി സുപ്രീംകോടതിയിലെ മുതിര്‍ന്ന അഭിഭാഷകന്‍ ശേഖര്‍ നാഫ്ദൈ കോടതിയില്‍ ഹാജരാവും. സോളാര്‍ കേസില്‍ നേരത്തെ തന്നെ വിഎസ്‌ നിയമപോരാട്ടത്തിന്‌ തയ്യാറെടുത്തിരുന്നു. വിഷയത്തില്‍ സിപിഎം കേന്ദ്രനേതൃത്വം വിഎസിന്‌ പിന്തുണ പ്രഖ്യാപിച്ചിരുന്നു.
സരിതാനായരും ബിജു രാധാകൃഷ്ണനും മുഖ്യപ്രതികളായ സോളാര്‍ തട്ടിപ്പില്‍ മുഖ്യമന്ത്രിയുടെ പങ്ക്‌ പുറത്തുകൊണ്ടുവരണമെന്ന്‌ ആവശ്യപ്പെട്ടാണ്‌ വിഎസ്‌ ഹര്‍ജി നല്‍കാന്‍ ഒരുങ്ങുന്നത്‌.
മുമ്പ്‌ ഡല്‍ഹിയിലെത്തിയപ്പോള്‍ സോളാറില്‍ സിബിഐ അന്വേഷണം ആവശ്യപ്പെട്ട്‌ ഹര്‍ജി നല്‍കുന്നതുമായി ബന്ധപ്പെട്ട്‌ മുതിര്‍ന്ന അഭിഭാഷകരുമായി വിഎസ്‌ ചര്‍ച്ച നടത്തിയിരുന്നു. മുന്‍ സ്റ്റാന്റിങ്‌ കൗണ്‍സില്‍ അംഗം സതീശനാണ്‌ ഹര്‍ജിക്ക്‌ രൂപം നല്‍കിയത്‌. സോളാര്‍ കേസില്‍ മുഖ്യമന്ത്രിയുടെ പങ്കും ഓഫീസ്‌ ദുരുപയോഗം അന്വേഷിക്കണമെന്നാണ്‌ ഹര്‍ജിയിലെ ആവശ്യം. എഡിജിപി ഹേമചന്ദ്രന്റെ നേതൃത്വത്തിലുള്ള ഇപ്പോഴത്തെ അന്വേഷണത്തിന്‌ ഏറെ പോരായ്മകളുണ്ടെന്നും ഇതില്‍ വിശദമായ അന്വേഷണം വേണമെന്നുമാണ്‌ വിഎസ്‌ പറയുന്നത്‌. സോളാര്‍ കേസില്‍ എവിടെ നിന്നൊക്കെയാണ്‌ പണം വന്നതെന്നും എവിടേക്കാണ്‌ മാറ്റിയതെന്നും അന്വേഷിക്കണം. 
ശ്രീധരന്‍ നായര്‍ പരാതി നല്‍കുന്നതിന്‌ മൂന്ന്‌ മാസങ്ങള്‍ക്ക്‌ മുമ്പുതന്നെ സോളാര്‍ കേസില്‍ മറ്റൊരാള്‍ പരാതി നല്‍കിയിരുന്നെന്നും എന്നാല്‍ ഈ പരാതിയില്‍ എഫ്‌ഐആര്‍ രജിസ്റ്റര്‍ ചെയ്യുന്നതിന്‌ പോലും പോലിസ്‌ തയ്യാറായില്ലെന്നും തെളിന്‌ നശിപ്പിക്കുന്നതിന്‌ സാവകാശം നല്‍കിയെന്നും ഹര്‍ജിയില്‍ ആരോപിക്കും.
    
</TEXT>
</DOC>