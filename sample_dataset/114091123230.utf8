<DOC>
<DOCNO>114091123230.utf8</DOCNO>
<TEXT>


           പൊതുവിദ്യാഭ്യാസ ഡയറക്ടര്‍ക്ക് എതിരെയുള്ള നീക്കം ഗൂഢാലോചന: എബിവിപി    

Thursday 11 September 2014 9:59 pm IST

        തിരുവനന്തപുരം : പൊതുവിദ്യാഭ്യാസ ഡയറക്ടര്‍ക്കെതിരെയുള്ള വിവാദം എംഎസ്എഫിന്റെയും യൂത്ത് ലീഗിന്റെയും ആസൂത്രിത ഗൂഢാലോചനയുടെ ഫലമാണെന്ന് എബിവിപി സംസ്ഥാന സെക്രട്ടറി ഡോ. ബി. ആര്‍. അരുണ്‍. മാനവ വിഭവശേഷി മന്ത്രാലയത്തിന്റെ നിര്‍ദ്ദേശ പ്രകാരമാണ് പൊതു വിദ്യാഭ്യാസ ഡയറക്ടര്‍ പ്രധാനമന്ത്രിയുടെ അധ്യാപകദിന പ്രസംഗം എല്ലാ സ്‌കൂളുകളിലും സംപ്രേഷണം ചെയ്യണമെന്ന് നിര്‍ദ്ദേശം നല്‍കിയത്. സംസ്ഥാന സര്‍ക്കാരിന്റെ അനുമതിയോടുകൂടിയായിരുന്നു ഇത്.

വസ്തുത ഇതാണെന്നിരിക്കെ ഗോപാലകൃഷ്ണ ഭട്ടിനെ അപകീര്‍ത്തിപ്പെടുത്തി പൊതുവിദ്യാഭ്യാസ ഡയറക്ടര്‍ സ്ഥാനത്തുനിന്നും നീക്കുകയാണ് ലക്ഷ്യം. പകരം തങ്ങളുടെ ഇംഗിതത്തിനു വഴങ്ങുന്ന സ്വസമുദായക്കാരനെ നിയമിക്കുന്നതിനുവേണ്ടിയാണ് ഇത്തരം വിവാദങ്ങള്‍ ലീഗിന്റെ പോഷക സംഘടനകള്‍ ഉയര്‍ത്തുന്നത്.

ഇപ്പോള്‍ വിദ്യാഭ്യാസ വകുപ്പിലെ മുഴുവന്‍ താക്കോല്‍ സ്ഥാനങ്ങളില്‍ മുസ്ലിം ഉദ്യോഗസ്ഥരെയാണ് നിയമിച്ചിട്ടുള്ളത്. വിദ്യാഭ്യാസ വകുപ്പിലെ പച്ചവല്‍ക്കരണത്തിന് ആക്കം കൂട്ടുന്നതിനുവേണ്ടി ഭൂരിപക്ഷ സമുദായത്തിലെ ഉദ്യോഗസ്ഥരെ തേജോവധം ചെയ്യാനുള്ള നീക്കം പൊതുസമൂഹം തിരിച്ചറിയണം. കഴിഞ്ഞ ആഴ്ച നടന്ന പത്താംതരം തുല്യതാ പരീക്ഷയുടെ ചോദ്യപേപ്പറില്‍ മൂന്ന് ചന്ദ്രക്കലയും നക്ഷത്രവും അച്ചടിച്ചത് കേരളത്തെ താലിബാന്‍ ആക്കുവാനുള്ള ശ്രമത്തിന്റെ ഫലമായിട്ടാണ്. കുട്ടികളുടെ മനസില്‍ മതസാമുദായിക ചിന്തവളര്‍ത്തി കേരളത്തിലെ സമാധാന അന്തരീക്ഷം തകര്‍ക്കുവാനുള്ള മുസ്ലിം ലീഗിന്റെ ശ്രമം തിരിച്ചറിയണമെന്ന് എബിവിപി ആവശ്യപ്പെട്ടു.

യാതൊരു പഠനത്തിന്റെയും പിന്‍ബലം ഇല്ലാതെ ഹയര്‍സെക്കന്ററി ഡയറക്ടറുടെ ശുപാര്‍ശ മറികടന്ന് പ്ലസ്ടൂ അധികബാച്ച് അനുവദിച്ചത് നീതീകരിക്കാനാവാത്തതാണ്. കേരളത്തിലെ ബോഫോഴ്‌സ് കുംഭകോണമാണ് പ്ലസ്ടു അഴിമതി. ഏകദേശം 1000 കോടി രൂപയുടെ അഴിമതിയാണ് നടന്നിരിക്കുന്നത്. ഇതിനെ മൂടിവയ്ക്കാനുള്ള സര്‍ക്കാരിന്റെ ഉദ്യമം വോട്ട് ചെയ്ത് അധികാരത്തിലെത്തിച്ച ജനതയോടുള്ള വഞ്ചനയാണ്. ഈ അഴിമതികളില്‍ നിന്നും പൊതുജനത്തിന്റെ ശ്രദ്ധ തിരിക്കുന്നതിനുവേണ്ടിയാണ് വിദ്യാഭ്യാസ വകുപ്പിലെ സത്യസന്ധനും കഴിവുതെളിയിച്ചതുമായ ഉദ്യോഗസ്ഥനെ സ്വാര്‍ത്ഥതാല്പര്യങ്ങള്‍ക്കുവേണ്ടി ആക്ഷേപിക്കുന്നത്. പ്ലസ്ടൂ അഴിമതി ഉന്നതതല സ്വതന്ത്ര ഏജന്‍സിയെക്കൊണ്ട് അന്വേഷിക്കുവാന്‍ തയ്യാറായില്ലെങ്കില്‍ കേരളം വ്യാപക പ്രക്ഷോഭങ്ങള്‍ക്ക് സാക്ഷ്യം വഹിക്കുമെന്നും ഡോ. ബി.ആര്‍. അരുണ്‍ പ്രസ്താവനയില്‍ പറഞ്ഞു.
    
</TEXT>
</DOC>