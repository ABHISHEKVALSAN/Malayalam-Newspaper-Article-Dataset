<DOC>
<DOCNO>114110638856.utf8</DOCNO>
<TEXT>


           നാവിക ഉദ്യോഗസ്ഥനെ വിശദ പരിശോധനയ്ക്ക്  വിധേയനാക്കാന്‍ ഹൈക്കോടതി നിര്‍ദ്ദേശം    

Thursday 6 November 2014 8:41 pm IST

        കൊച്ചി: നാവികസേനാ ഉദ്യോഗസ്ഥനെ മനോരോഗിയായി ചിത്രീകരിച്ച സംഭവത്തില്‍ ഉദ്യോഗസ്ഥന്‍ സുനില്‍കുമാര്‍ സാഹുവിനെ ബംഗളൂരുവിലെ എന്‍ഐഎംഎച്ച്എഎന്‍സ് ആശുപത്രിയില്‍ വിശദപരിശോധനയ്ക്ക് ഹാജരാക്കാന്‍ ഹൈക്കോടതി നിര്‍ദ്ദേശിച്ചു.

ഉദ്യോഗസ്ഥന്റെ ഭാര്യ സമര്‍പ്പിച്ച ഹര്‍ജിയില്‍ കൊച്ചി മെഡിക്കല്‍ കോളേജിലെ മൂന്നംഗ ഡോക്ടര്‍മാര്‍ സമര്‍പ്പിച്ച റിപ്പോര്‍ട്ട് പരിഗണിച്ചാണ് കോടതി ഉത്തരവ്. ജസ്റ്റിസ് വി.കെ.മോഹനന്‍, ജസ്റ്റിസ് കെ.ഹരിലാല്‍ എന്നിവരടങ്ങുന്ന ഡിവിഷന്‍ ബെഞ്ചാണ് ഹര്‍ജി പരിഗണിച്ചത്.

എന്‍ഐഎംഎച്ച്എഎന്‍സ് ആശുപത്രിയെ സ്വമേധയ കക്ഷി ചേര്‍ത്ത ഡിവിഷന്‍ ബെഞ്ച് 10 ദിവസത്തിനുള്ളില്‍ പരിശോധനാ റിപ്പോര്‍ട്ട് നല്‍കാനും പരിശോധനയ്ക്ക് കൂടുതല്‍ സമയം ആവശ്യമാണെങ്കില്‍ കോടതിയെ അറിയിക്കാനും നിര്‍ദ്ദേശിച്ചു. പരിശോധനയുടെ ചിലവ് നാവികസേന വഹിക്കണം. ഹര്‍ജി 26-ന് വീണ്ടും പരിഗണിക്കും.
    
</TEXT>
</DOC>