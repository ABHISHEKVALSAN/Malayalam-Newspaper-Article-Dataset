<DOC>
<DOCNO>114050396470.utf8</DOCNO>
<TEXT>


           കല്‍പ്പടവുകള്‍: കൂടുതല്‍ പര്യവേഷണം വേണമെന്ന്‌ പുരാവസ്തുവകുപ്പ്‌    

Saturday 3 May 2014 9:49 pm IST

        തിരുവനന്തപുരം: ശ്രീ പദ്മനാഭസ്വാമിക്ഷേത്രത്തിന്റെ വടക്കേ നടയില്‍ കല്‍പ്പടവുകളും നൂറ്റാണ്ടുകള്‍ പഴക്കമുള്ള അവശിഷ്ടങ്ങളും കണ്ടെത്തിയ സാഹചര്യത്തില്‍ ക്ഷേത്രപരിസരത്ത്‌ കൂടുതല്‍ പര്യവേഷണം നടത്തേണ്ടിവരുമെന്ന്‌ പുരാവസ്തു വകുപ്പ്‌ അധികൃതര്‍ പറഞ്ഞു.
വിദഗ്ധരുമായുള്ള ചര്‍ച്ചക്ക്‌ ശേഷം ഇക്കാര്യത്തില്‍ അന്തിമ തീരുമാനമെടുക്കും. ഭക്തര്‍ക്ക്‌ ബുദ്ധിമുട്ടുണ്ടാക്കാത്ത വിധത്തിലായിരിക്കും പരിശോധന നടത്തുക. എണ്ണൂറു വര്‍ഷത്തിലേറെ പഴക്കമുള്ള അവശിഷ്ടങ്ങളാണ്‌ വടക്കേനടയില്‍ നടക്കുന്ന ഉദ്ഖനനത്തില്‍ കഴിഞ്ഞ ഒരാഴ്ചക്കിടെ കണ്ടെത്തിയത്‌. പടവുകള്‍ക്കു പുറമെ വെട്ടുകല്ലില്‍ തീര്‍ത്ത പുരാതന ഓവുചാലും മണ്‍പാത്ര അവശിഷ്ടങ്ങളും കഴിഞ്ഞ ദിവസം കണ്ടെത്തിയിരുന്നു. ആദ്യകാലത്ത്‌ ക്ഷേത്രത്തിന്റെ ചുറ്റുവട്ടം ചതുപ്പ്‌ നിലമായിരുന്നതായും അന്വേഷണത്തില്‍ വ്യക്തമായിട്ടുണ്ട്‌. 
നൂറ്റാണ്ടുകള്‍ പഴക്കമുള്ള ശ്രീ പദ്മനാഭസ്വാമി ക്ഷേത്രത്തിന്റെ ചരിത്രത്തിലേക്ക്‌ വെളിച്ചം വീശുന്നതാണ്‌ ഈ കണ്ടെത്തലുകളെന്നും വിലയിരുത്തുന്നു. കഴിഞ്ഞ ദിവസം കണ്ടെത്തിയ മണ്‍പാത്ര അവശിഷ്ടങ്ങള്‍ ക്ഷേത്ര ആചാരവുമായി ബന്ധപ്പെട്ട കലശത്തിന്റേതാകാമെന്നാണ്‌ പ്രാഥമിക നിഗമനം. 1937 കാലഘട്ടങ്ങളില്‍ ഉപയോഗിച്ചിരുന്ന പൈപ്പ്‌ ലൈനും ഇവിടെ കണ്ടെത്തിയിട്ടുണ്ട്‌. ക്ഷേത്രത്തിന്റെയും പ്രദേശത്തിന്റെയും സംസ്കാരത്തെ കുറിച്ച്‌ കൂടുതല്‍ അറിയാന്‍ ഉദ്ഖനനനം സഹായിക്കുമെന്നതിനാല്‍ ക്ഷേത്രത്തിന്റെ നാലുവശങ്ങളിലും പര്യവേഷണം നടത്തേണ്ടതുണ്ടെന്ന്‌ പുരാവസ്തുവകുപ്പ്‌ ഉദ്യോഗസ്ഥര്‍ പറഞ്ഞു. വിദഗ്ദധരുമായി ചര്‍ച്ച ചെയ്ത ശേഷം ഇക്കാര്യത്തില്‍ അനുയോജ്യമായി നടപടി സ്വീകരിക്കും. നിലവില്‍ ക്ഷേത്രത്തില്‍ ദര്‍ശനത്തിനെത്തുന്നവര്‍ക്ക്‌ ഒരുപ്രയാസവുമില്ലാതെയാണ്‌ പരിശോധനകളുമായി മുന്നോട്ടുപോകുന്നതെന്നും പുരാവസ്തു വകുപ്പ്‌ ഉദ്യോഗസ്ഥര്‍ പറഞ്ഞു.
    
</TEXT>
</DOC>