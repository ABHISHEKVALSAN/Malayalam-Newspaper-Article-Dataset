<DOC>
<DOCNO>114032887206.utf8</DOCNO>
<TEXT>


           ശ്രീനിവാസന്‍ ഔട്ട്‌; ഗവാസ്കര്‍ ബിസിസിഐ താത്കാലിക അധ്യക്ഷന്‍    

Friday 28 March 2014 10:04 pm IST

ന്യൂദല്‍ഹി: ഐപിഎല്‍ വാതുവയ്പ്പ്‌- ഒത്തുകളിക്കേസുകളില്‍ സംശയത്തിന്റെ നിഴലിലായ എന്‍. ശ്രീനിവാസനെ പുറത്താക്കി ബാറ്റിങ്‌ ഇതിഹാസം സുനില്‍ ഗവാസ്കറെ ബിസിസിഐയുടെ ഇടക്കാല പ്രസിഡന്റായി സുപ്രീം കോടതി നിയോഗിച്ചു. ഐപിഎല്‍ ഏഴാം എഡിഷനുമായി ബന്ധപ്പെട്ട എല്ലാ ചുമതലകളും ഗവാസ്കറിനായിരിക്കും. ബിസിസിഐയുടെ ഐപിഎല്‍ ഇതര കാര്യങ്ങളുടെ മേല്‍നോട്ടം സീനിയര്‍ വൈസ്‌ പ്രസിഡന്റും ഇന്ത്യന്‍ ടീം മുന്‍ അംഗവുമായ ശിവ്ലാല്‍ യാദവിന്നല്‍കി. 
അതേസമയം, ചെന്നൈ സൂപ്പര്‍ കിങ്ങ്സ്‌, രാജസ്ഥാന്‍ റോയല്‍സ്‌ ടീമുകളെ ടൂര്‍ണമെന്റില്‍ പങ്കെടുക്കാന്‍ കോടതി അനുവദിച്ചിട്ടുണ്ട്‌. കോടതി നടപടി ഇന്ത്യന്‍ ക്രിക്കറ്റ്‌ കണ്‍ട്രോള്‍ ബോര്‍ഡിനെ പണവും ആള്‍ബലവുംകൊണ്ട്‌ അടക്കി ഭരിച്ച ശ്രീനിവാസന്‌ ശക്തമായ താക്കീതായി. ഐപിഎല്‍ ഒത്തുകളിക്കേസിലെ നിയമ നടപടികള്‍ അവസാനിക്കുന്നതുവരെ ശ്രീനിവാസന്‌ മാറി നില്‍ക്കേണ്ടിവരും. മരുമകന്‍ ഗുരുനാഥ്‌ മെയ്യപ്പനെ നിയമത്തിന്റെ കൈകളില്‍ നിന്നു രക്ഷിക്കാനുള്ള ശ്രീനിവാസന്റെ ശ്രമങ്ങളും ഇനി ദുര്‍ബലപ്പെടും.
ബിസിസിഐ പ്രസിഡന്റ്‌ പദം രാജിവച്ചില്ലെങ്കില്‍ കഴുത്തിനു പിടിച്ചു പുറത്താക്കുമെന്ന്‌ ശ്രീനിവാസന്‌ പരമോന്നത കോടതി കഴിഞ്ഞ ദിവസം മുന്നറിയിപ്പ്‌ നല്‍കിയിരുന്നു. പദവിയില്‍ നിന്ന്‌ തത്കാലം മാറിനില്‍ക്കാമെന്ന്‌ ശ്രീനിവാസനും കോടതിയെ ബോധിപ്പിച്ചു. പക്ഷേ, ആ മറുപടിയില്‍ കോടതി തൃപ്തിപ്പെട്ടില്ല.
സ്വന്തം ആള്‍ക്കാരിലൊരാളെ കസേരയിലിരുത്തി പിന്നില്‍ നിന്നു ഭരണം കൈയാളാനും അധികാരം കാക്കാന്‍ നിയമത്തിലെ പഴുതുകള്‍ തേടാനും ശ്രീനിവാസന്‍ നീക്കം നടത്തിയിരുന്നു. അതിനിടെയാണ്‌ ഗവാസ്കറിന്റെ പേര്‌ നിര്‍ദേശിച്ച്‌ കോടതി ശ്രീനിയുടെ അടിതെറ്റിച്ചത്‌. കേസ്‌ കഴിയുന്നതുവരെ സൂപ്പര്‍ കിങ്ങ്സിനെയും റോയല്‍സിനെയും ഐപിഎല്ലില്‍ നിന്നു മാറ്റി നിര്‍ത്താനും കോടതി താത്പര്യപ്പെട്ടിരുന്നു. 
    
</TEXT>
</DOC>