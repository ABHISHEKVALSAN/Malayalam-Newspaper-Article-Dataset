<DOC>
<DOCNO>114110839374.utf8</DOCNO>
<TEXT>


           പ്രൊഫസര്‍ ബി ഹൃദയകുമാരി ടീച്ചര്‍ അന്തരിച്ചു    

Saturday 8 November 2014 9:40 am IST

        തിരുവനന്തപുരം: പ്രമുഖ എഴുത്തുകാരിയും വിദ്യാഭ്യാസ വിചക്ഷണയുമായിരുന്ന പ്രൊഫ. ബി. ഹൃദയകുമാരി (84) അന്തരിച്ചു. വാര്‍ദ്ധക്യസഹജമായ അസുഖത്തെ തുടര്‍ന്ന് ഇന്ന് രാവിലെ ഏഴ് മണിയോടെ തിരുവനന്തപുരത്തെ സ്വകാര്യ ആശുപത്രിയില്‍ ആയിരുന്നു അന്ത്യം.

കേരളത്തിലെ വിവിധ കോളജുകളിലായി 38 വര്‍ഷത്തോളമായി ഹൃദയകുമാരി അധ്യാപന ജീവിതം നടത്തി വരികയായിരുന്നു. അധ്യാപനത്തിനു പുറമേ നിരൂപക, പ്രഭാഷക എന്നീ നിലകളിലും പ്രവര്‍ത്തിച്ചിട്ടുണ്ട്.

ഉന്നതവിദ്യാഭ്യാസ പരിഷ്‌കരണ സമിതി അദ്ധ്യക്ഷയായിരുന്നു. ഹൃദയകുമാരിയുടെ 'കാല്‍പനികത' എന്ന ഗ്രന്ഥത്തിന് കേരള സാഹിത്യ അക്കാദമി അവാര്‍ഡ്, സോവിയറ്റ് കള്‍ച്ചറല്‍ സൊസൈറ്റി, ഗുപ്തന്‍ നായര്‍ പുരസ്‌കാരം എന്നിവ ലഭിച്ചിട്ടുണ്ട്.

എറണാകുളം മഹാരാജാസ്, പാലക്കാട് വിക്‌ടോറിയ എന്നീ കോളേജുകളില്‍ പ്രവര്‍ത്തിച്ചിട്ടുണ്ട്. പ്രശസ്ത കവി ബോധേശ്വരന്റെ മകളും കവയിത്രി സുഗതകുമാരിയുടെ സഹോദരിയുമാണ്. സംസ്‌കാരം വൈകിട്ട് അഞ്ചു മണിക്ക് തൈക്കാട് ശാന്തികവാടത്തില്‍ നടത്തും.
    
</TEXT>
</DOC>