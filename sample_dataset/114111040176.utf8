<DOC>
<DOCNO>114111040176.utf8</DOCNO>
<TEXT>


           ചുംബനം പോലുളള സമരമുറകളെ  ചൂരലുകൊണ്ട് നേരിടണം:  എന്‍എസ്എസ്    

Monday 10 November 2014 7:48 pm IST

        നെടുമ്പാശേരി: പവിത്രമായ കേരള സംസ്‌കാരത്തെ നശിപ്പിക്കാന്‍ ചുംബന സമരം പോലുളള സംസ്‌കാര ശൂന്യമായ സമരമുറകളുമായി രംഗത്തുവരുന്നവരെ ചൂരലുകൊണ്ട് നേരിടാനുളള ആര്‍ജ്ജവം ഭരണതലത്തിലുളളവര്‍ കൈക്കൊളളണമെന്നതാണ് എന്‍എസ്എസ് നിലപാടെന്ന് പ്രസിഡണ്ട് അഡ്വ.പി.എന്‍.നരേന്ദ്രനാഥന്‍നായര്‍ വ്യക്തമാക്കി.

എന്‍എസ്എസ് ശതാബ്ദിയോടനുബന്ധിച്ച് ആലുവ താലൂക്ക് യൂണിയന്‍ സംഘടിപ്പിച്ച പടിഞ്ഞാറന്‍ മേഖലാ സമ്മേളനം കുറുമശേരിയില്‍ഉദ്ഘാടനം ചെയ്യുകയായിരുന്നു അദ്ദേഹം. നാലോ അഞ്ചോ പേര്‍ ചേര്‍ന്ന് കേരള സംസ്‌കാരത്തെ തകര്‍ക്കാന്‍ ശ്രമിക്കുമ്പോള്‍ ഇത് ഏതോ മഹത്തായ കാര്യമായി പ്രചരിപ്പിച്ച് ഇതിന് അനുകൂലമായി ചര്‍ച്ചകള്‍ക്കവസരമൊരുക്കുന്നത്

യുവതലമുറയെ ഇത്തരം തെറ്റായ പ്രവൃത്തികളിലേക്ക് ആകര്‍ഷിപ്പിക്കുവാന്‍ ഇടയാക്കും. ഇത്തരം ശ്രമങ്ങള്‍ക്ക് പിന്തുണ നല്‍കുന്ന പ്രസ്ഥാനങ്ങളുടെ നിലപാടുകളെ പുരോഗമനചിന്താഗതിയെന്ന് അംഗീകരിക്കുവാന്‍ കഴിയില്ല. ഇത്തരം വൃത്തികേടുകളുമായി കുട്ടികള്‍ തെരുവിലേക്കിറക്കാതിരിക്കാന്‍ അമ്മമാര്‍ ജാഗ്രത പാലിക്കണമെന്നും അദ്ദേഹം ആവശ്യപ്പെട്ടു.

എന്‍എസ്എസിന് പ്രത്യേകമായ രാഷ്ട്രീയമില്ല. എന്നാല്‍ ഭരണതലത്തിലുളളവരോ, ഏതെങ്കിലും രാഷ്ട്രീയ നേതൃത്വങ്ങളോ തെറ്റായ നിലപാടുകള്‍ കൈക്കൊളളുമ്പോള്‍ ഇതിനെ ശക്തമായി വിമര്‍ശിക്കാന്‍ എന്‍എസ്എസിന് ഭയപ്പാടില്ല. അത്തരത്തില്‍ വിമര്‍ശിക്കാന്‍ തക്ക വിധത്തിലുളള ശക്തി മറ്റേതൊരു സമുദായസംഘടനകളേക്കാളും ഇന്ന് എന്‍എസ്എസിനുണ്ടെന്നും അദ്ദേഹം പറഞ്ഞു.

ചടങ്ങില്‍ യൂണിയന്‍ പ്രസിഡണ്ട് എ.എന്‍.വിപിനേന്ദ്രകുമാര്‍ അധ്യക്ഷത വഹിച്ചു. ഡയറക്ടര്‍ബോര്‍ഡംഗം എം.എം.ഗോവിന്ദന്‍കുട്ടി മാസ്റ്റര്‍, കെ.എന്‍.കൃഷ്ണകുമാര്‍, പി.എസ്.വിശ്വംഭരന്‍, കെ.എസ്.ആര്‍.പണിക്കര്‍, പി.നാരായണന്‍നായര്‍, സി.എന്‍.വിജയകുമാര്‍, എം.എന്‍.മുകുന്ദന്‍, കെ.രമ, ജലജകുമാരി, ബേബികരുവേലില്‍, അനിതചന്ദ്രന്‍, രമ ഉണ്ണിരാജ്, കെ.കെ.ഗോപി, എ.എന്‍.രാജേഷ്, പി.എസ്.സന്തോഷ്‌കുമാര്‍, ജി.ശ്രീകുമാര്‍, കെ.വി.മാധവന്‍കുട്ടി, വി.ആര്‍.രമേശന്‍നായര്‍, എം.ജി.സുരേഷ്, എം.പി.നാരായണന്‍, ഏ.ജി.സുനില്‍കുമാര്‍, പി.ആര്‍.വേണു, എന്‍.കെ.ശങ്കരന്‍ എന്നിവര്‍ സംസാരിച്ചു.പത്തോളം കരയോഗങ്ങളില്‍ നിന്നായി മുവായിരത്തോളം പ്രതിനിധികള്‍ സമ്മേളത്തില്‍ പങ്കെടുത്തു.
    
</TEXT>
</DOC>