<DOC>
<DOCNO>114020272729.utf8</DOCNO>
<TEXT>


           തിരുനാവായയില്‍ ധാന്യ സംഭരണശാല സ്ഥാപിക്കും: കേന്ദ്രമന്ത്രി    

Sunday 2 February 2014 9:12 pm IST

        കല്‍പ്പറ്റ : തിരുനാവായയില്‍ 25000 മെട്രിക്‌ ടണ്‍ ശേഷിയുള്ള ഫുഡ്കോര്‍പ്പറേഷന്‍ ഓഫ്‌ ഇന്ത്യയുടെ ധാന്യ സംഭരണശാല സ്ഥാപിക്കുമെന്ന്‌ കേന്ദ്ര മന്ത്രി കെ.വി.തോമസ്‌. ഇതിനുള്ള പ്രാരംഭപ്രവര്‍ത്തനങ്ങള്‍ നടന്നുവരുന്നു. വയനാട്‌ മീനങ്ങാടില്‍ 5000 മെട്രിക്‌ ടണ്‍ സംഭരണശേഷിയുള്ള എഫ്സിഐയുടെ ഗോഡൗണ്‍ ഉദ്ഘാടനം ചെയ്ത്‌ സംസാരിക്കുകയായിരുന്നു അദ്ദേഹം. 
16000 മെട്രിക്‌ ടണ്‍ സംഭരണശേഷി വയനാടിന്‌ ആവശ്യമുണ്ട്‌. അതുകൊണ്ട്തന്നെ 6000 മെട്രിക്ടണ്‍ സംഭരണ ശേഷിയുള്ള പുതിയ ഗോഡൗണ്‍ വയനാട്ടില്‍ എത്രയും വേഗം സ്ഥാപിക്കുമെന്നും അദ്ദേഹം പറഞ്ഞു. 
ഭാരതത്തില്‍ ഒരുവര്‍ഷം 222 ദശലക്ഷം ടണ്‍ ഭക്ഷ്യോത്പാദനം നടക്കുന്നുണ്ട്‌. 76 ദശലക്ഷം ടണ്‍ ധാന്യം ഇപ്പോള്‍ കരുതല്‍ ശേഖരത്തിലുണ്ട്‌.
തീവണ്ടി വഴി ധാന്യങ്ങള്‍ എത്തിക്കുന്നതിന്‌ പകരം ആന്ധ്രയിലെ കാക്കിനടയില്‍ നിന്ന്‌ കൊച്ചി, കൊല്ലം, വിഴിഞ്ഞം തുടങ്ങിയ ഭാഗങ്ങളില്‍ കപ്പല്‍ വഴി ധാന്യങ്ങളെത്തിക്കാനുള്ള ശ്രമം നടന്നുവരുന്നു. 
പുതിയ സംഭരണശാല ആധുനിക സാങ്കേതിക വിദ്യയിലൂടെ 161 ദിവസംകൊണ്ട്‌ നാല്‌ കോടി രൂപ ചിലവിലാണ്‌ പണി പൂര്‍ത്തീകരിച്ചത്. 
ചടങ്ങില്‍ എം.ഐ.ഷാനവാസ്‌ എംപി അദ്ധ്യക്ഷത വഹിച്ചു. എഫ്സിഐ ചെയര്‍മാനും മാനേജിംഗ്‌ ഡയറക്ടറുമായ സി.വിശ്വനാഥ്‌ സ്വാഗതമാശംസിച്ചു. എംഎല്‍എമാരായ ഐ.സി.ബാലകൃഷ്ണന്‍, എം.വി.ശ്രേയാംസ്കുമാര്‍ തുടങ്ങിയവര്‍ സംസാരിച്ചു.
    
</TEXT>
</DOC>