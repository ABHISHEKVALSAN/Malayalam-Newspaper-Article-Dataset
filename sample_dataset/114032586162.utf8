<DOC>
<DOCNO>114032586162.utf8</DOCNO>
<TEXT>


           ആറന്മുളക്ക്‌ അനുമതിയില്ലെന്ന്‌ വ്യോമയാന മന്ത്രാലയം    

Tuesday 25 March 2014 9:04 pm IST

കൊച്ചി: ആറന്മുള വിമാനത്താവളത്തിന്‌ വ്യോമയാന മന്ത്രാലയംപ്രവര്‍ത്തനാനുമതി നല്‍കിയിട്ടില്ലെന്ന്‌ എയര്‍പോര്‍ട്ട്‌ അതോറിറ്റി ഓഫ്‌ ഇന്ത്യ. ഹൈക്കോടതിയില്‍ സമര്‍പ്പിച്ച സത്യവാങ്മൂലത്തിലാണ്‌ ഇക്കാര്യം വ്യക്തമാക്കിയിട്ടുള്ളത്‌. ആറന്മുളയില്‍ വിമാനത്താവള സാധ്യതാ പഠനം മാത്രമാണ്‌ അതോറിട്ടി നടത്തിയത്‌. വിമാനത്താവളം നിര്‍മ്മിക്കണമെങ്കില്‍ നാല്‌ കുന്നുകള്‍ ഇടിച്ചുനിരത്തണമെന്ന്‌ സാധ്യതാ പഠനത്തിനുശേഷം നല്‍കിയ റിപ്പോര്‍ട്ടില്‍ ചൂണ്ടിക്കാണിച്ചിട്ടുണ്ട്‌. ഇതിന്‌ പാരിസ്ഥിതിക മന്ത്രാലയത്തിന്റെ അനുമതി വാങ്ങണമെന്നും നിര്‍ദ്ദേശിച്ചിരുന്നു. 
കേന്ദ്ര വ്യോമയാന മന്ത്രാലയത്തിന്റെ നിര്‍ദ്ദേശമനുസരിച്ചാണ്‌ സാധ്യതാ പഠനം നടത്തിയത്‌. സ്വകാര്യ മേഖലയില്‍ വിമാനത്താവളം തുടങ്ങാന്‍ നിരവധി അനുമതികളും ലൈസന്‍സുകളും ആവശ്യമാണ്‌. ഇതെല്ലാം നേടിയാല്‍ മാത്രമേ കെജിഎസിന്‌ വിമാനത്താവള നിര്‍മ്മാണം തുടങ്ങാന്‍ കഴിയൂവെന്ന്‌ അറിയിച്ചിരുന്നതായും എയര്‍പോര്‍ട്ട്‌ അതോറിട്ടി സത്യവാങ്മൂലത്തില്‍ വ്യക്തമാക്കുന്നു. 
ഡയറക്ടര്‍ ഓഫ്‌ പ്ലാനിംഗ്‌ പി.സി. മിത്തല്‍ ആണ്‌ സത്യവാങ്മൂലം സമര്‍പ്പിച്ചിരിക്കുന്നത്‌. സ്വകാര്യ പദ്ധതിയായതിനാല്‍ വ്യോമയാന മന്ത്രാലയമാണ്‌ അനുമതി നല്‍കേണ്ടത്‌. എയര്‍പോര്‍ട്ട്‌ അതോറിട്ടിക്ക്‌ എയര്‍ട്രാഫിക്‌ നിയന്ത്രിക്കാനുള്ള അധികാരം മാത്രമാണ്‌ ഉള്ളതെന്നും സത്യവാങ്മൂലത്തില്‍ പറയുന്നു. 
എയര്‍പോര്‍ട്ട്‌ അതോറിട്ടി സാധ്യതാ പഠനം പൂര്‍ത്തിയാക്കി വിമാനത്താവളത്തിന്‌ അനുമതി നല്‍കിയതാണെന്നാണ്‌ കെജിഎസ്‌ അവകാശപ്പെട്ടിരുന്നത്‌. 2012 ജൂലൈ 2നാണ്‌ അതോറിട്ടി പ്രതിനിധിസംഘം പദ്ധതി സ്ഥലം സന്ദര്‍ശിച്ചത്‌. എയര്‍പോര്‍ട്ട്‌ അതോറിട്ടിയുടെ വെളിപ്പെടുത്തലോടെ കെജിഎസ്‌ ഗ്രൂപ്പിന്റെ ഒരു അവകാശവാദം കൂടി കളവാണെന്ന്‌ വ്യക്തമാവുകയാണ്‌. നേരത്തെ കിറ്റ്കോ നടത്തിയ പഠനറിപ്പോര്‍ട്ടിലും കെജിഎസ്‌ ഗ്രൂപ്പ്‌ കൃത്രിമം കാണിച്ചതായി കോടതിയില്‍ വ്യക്തമായിരുന്നു.
    
</TEXT>
</DOC>