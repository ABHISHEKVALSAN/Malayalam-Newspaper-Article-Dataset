<DOC>
<DOCNO>114110337841.utf8</DOCNO>
<TEXT>


           കിസ് ഓഫ് ലവിന്റെ ഫേസ്ബുക്ക് പേജ് അപ്രത്യക്ഷമായി    

Monday 3 November 2014 11:11 am IST

        കൊച്ചി: കൊച്ചിയിലെ മറൈന്‍ ഡ്രൈവില്‍ ചുംബനസമരത്തിന് നേതൃത്വം നല്‍കിയവരുടെ ഫെയ്‌സ്ബുക്ക് പേജ് അപ്രത്യക്ഷമായി. ഇന്ന് രാവിലെയാണ് പേജ് കാണാതായത്. ഫേസ് ബുക്കില്‍ കിസ് ഒഫ് ലവ് എന്ന് സെര്‍ച്ച് ചെയ്യുമ്പോള്‍ അത് ആ വ്യക്തിയുടെ സ്വന്തം പേജിലേക്ക് തന്നെയാണ് പോകുന്നത്.

70,000 പേര്‍ ലൈക്ക് ചെയ്തിരുന്ന ആ പേജ് ഫെയ്‌സ്ബുക്ക് ബ്ലോക്ക് ചെയ്തുവെന്നാണ് റിപ്പോര്‍ട്ട്. പുതിയ പേജ് ആരംഭിച്ചതായി സംഘാടകര്‍ അറിയിച്ചു. ഇതേക്കുറിച്ച് അന്വേഷിക്കണമെന്ന് ആവശ്യപ്പെട്ട് ആഭ്യന്തരമന്ത്രി രമേശ് ചെന്നിത്തലയ്ക്ക് പരാതി നല്‍കിയതായി മുഖ്യസംഘാടകന്‍ രാഹുല്‍ ശിശുപാലന്‍ പറഞ്ഞു.

ചുംബന സമരത്തിന് വലിയ തോതിലുള്ള പ്രചരണം ലഭിക്കുന്നതിന് പേജ് ഏറെ സഹായിച്ചിരുന്നു. ചുംബന സമരം നടക്കുമ്പോഴത്തെ സംഘര്‍ഷവും പോലീസ് ലാത്തിച്ചാര്‍ജ്ജിന്റെ ചിത്രങ്ങളും മറ്റും അപ്പപ്പോള്‍ തന്നെ പേജില്‍ അപ്ഡേറ്റ് ചെയ്യുകയും ചെയ്തിരുന്നു.

ഞായറാഴ്ച വൈകിട്ട് അഞ്ച് മണിക്കാണ് കൊച്ചി മറൈന്‍ ഡ്രൈവില്‍ ചുംബന സമരം നിശ്ചയിച്ചിരുന്നത്. സദാചാരലംഘനം ആരോപിച്ച് കോഴിക്കോട് ഡൗണ്‍ടൗണ്‍ ഹോട്ടല്‍ യുവമോര്‍ച്ചക്കാര്‍ അടിച്ചു തകര്‍ത്തതില്‍ പ്രതിഷേധിച്ചാണ് 'കിസ് ഓഫ് ലവ്' എന്ന പേരില്‍ സദാചാര പോലീസിനെതിരെ ചുംബന കൂട്ടായ്മ സംഘടിപ്പിച്ചത്.

സോഷ്യല്‍ മീഡിയ വഴിയാണ് സമരത്തിന്റെ പ്രചാരണം നടന്നത്. എന്നാല്‍, ഞായറാഴ്ച സംഘര്‍ഷഭരിതമായ അന്തരീക്ഷത്തില്‍ ചുംബനസമരത്തില്‍ പങ്കെടുക്കാന്‍ എത്തിയവരെ പോലീസ് അറസ്റ്റുചെയ്തു. സമരത്തിനെതിരെ മറൈന്‍ ഡ്രൈവില്‍ വിവിധ സംഘടനകളുടെ പ്രതിഷേധവും നടന്നു.
    
</TEXT>
</DOC>