<DOC>
<DOCNO>114060505606.utf8</DOCNO>
<TEXT>


           മനുഷ്യക്കടത്തെന്ന്‌ സംശയം; പെണ്‍കുട്ടികളെ മുംബൈക്ക്‌ കൊണ്ടുപോകുന്നത്‌ തടഞ്ഞു    

Thursday 5 June 2014 10:09 pm IST

        കാസര്‍കോട്‌: പട്ടികജാതി വിഭാഗത്തിലെ സഹോദരങ്ങളായ രണ്ട്‌ പെണ്‍കുട്ടികളെ മുംബൈയ്ക്ക്‌ കൊണ്ടുപോകാനുള്ള ശ്രമം മനുഷ്യക്കടത്താണെന്ന്‌ ആരോപിച്ച്‌ നാട്ടുകാര്‍ തടഞ്ഞു. ഇന്നലെ വൈകിട്ട്‌ കാസര്‍കോട്‌ അഡൂര്‍ പാണ്ടിയിലാണ്‌ സംഭവം. 11 ഉം ആറും വയസ്സുള്ള പെണ്‍കുട്ടികളെ മുംബൈയില്‍ പഠിപ്പിക്കാമെന്ന്‌ വാഗ്ദാനം നല്‍കിയാണ്‌ മുസ്ലിങ്ങളായ ദമ്പതികള്‍ എത്തിയത്‌. 
വീട്ടുകാരുടെ സമ്മതത്തോടെ പോകാനുള്ള ഒരുക്കങ്ങള്‍ നടക്കുന്നതിനിടെ സംശയം തോന്നിയ നാട്ടുകാര്‍ പ്രതിഷേധവുമായി രംഗത്തെത്തുകയായിരുന്നു. മൂത്ത പെണ്‍കുട്ടി പാണ്ടി ഗവ.ഹൈസ്കൂളിലെ അഞ്ചാം ക്ലാസ്‌ വിദ്യാര്‍ത്ഥിനിയാണ്‌. അനിയത്തി നഴ്സറി സ്കൂളിലും. കുട്ടികളില്‍ നിന്നാണ്‌ നാട്ടുകാര്‍ വിവരം അറിയുന്നത്‌.
അമ്മയുടേയും രണ്ടാനച്ഛന്റേയും കൂടെയാണ്‌ പെണ്‍കുട്ടികള്‍ താമസിക്കുന്നത്‌. ഇവരുടെ പിതാവ്‌ കേസിലുള്‍പ്പെട്ട്‌ ജയിലിലാണ്‌. അമ്മ ഇതിനിടെ ഒരു ക്രിസ്ത്യാനിയെ വിവാഹം കഴിക്കുകയായിരുന്നു. ഇവരുള്‍പ്പെടെ മൂന്ന്‌ മക്കളാണ്‌ ആദ്യവിവാഹത്തില്‍ ഉള്ളത്‌. 
രണ്ടാം വിവാഹത്തില്‍ രണ്ട്‌ മക്കളുമുണ്ട്‌. രണ്ടാനച്ഛന്റെ ബന്ധുവെന്ന്‌ പറഞ്ഞ സ്ത്രീയാണ്‌ പെണ്‍കുട്ടികളെ ബോംബേക്ക്‌ കൊണ്ടുപോകാനായി എത്തിയത്‌. ഇവര്‍ മതംമാറി മുസ്ലീമായതാണെന്നും വിശദീകരിക്കുന്നു. കൂടെ ഒരു യുവാവുമുണ്ടായിരുന്നു. ദമ്പതികളാണെന്നും പെണ്‍കുട്ടികളെ വളര്‍ത്താനാണ്‌ കൊണ്ടുപോകുന്നതെന്നുമാണ്‌ ഇവര്‍ നാട്ടുകാരോട്‌ പറഞ്ഞത്‌. 
എന്നാല്‍ സ്ത്രീക്ക്‌ അമ്പത്‌ വയസ്സിനടുത്ത്‌ പ്രായമുണ്ട്‌. ഭര്‍ത്താവെന്നവകാശപ്പെട്ടയാള്‍ക്ക്‌ 30 വയസും. ഇവരുടെ മൊഴിയില്‍ വൈരുധ്യമുള്ളതിനാല്‍ കുട്ടികളെ കൊണ്ടുപോകാനാകില്ലെന്ന്‌ നാട്ടുകാര്‍ നിലപാടെടുത്തു. വീട്ടുകാര്‍ക്ക്‌ പണം നല്‍കി കുട്ടികളെ കടത്തുന്നുവെന്നായിരുന്നു ആരോപണം. 
വിവരമറിഞ്ഞ്‌ ആദൂര്‍ എസ്‌ഐയുടെ നേതൃത്വത്തില്‍ പോലീസ്‌ സംഘം സ്ഥലത്തെത്തി. 
ഇതിനിടെ എസ്‌എംഎസ്‌ ഡിവൈഎസ്പിക്ക്‌ ലഭിച്ച പരാതിയുടെ അടിസ്ഥാനത്തില്‍ ഇന്ന്‌ 11 മണിക്ക്‌ ഓഫീസില്‍ ഹാജരാകാന്‍ വീട്ടുകാര്‍ക്കും ദമ്പതികള്‍ക്കും നോട്ടീസ്‌ ലഭിച്ചു. ഇതോടെയാണ്‌ നാട്ടുകാര്‍ പിരിഞ്ഞുപോയത്‌.
    
</TEXT>
</DOC>