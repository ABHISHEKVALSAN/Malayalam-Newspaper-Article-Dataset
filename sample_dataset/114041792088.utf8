<DOC>
<DOCNO>114041792088.utf8</DOCNO>
<TEXT>


           ഇന്ന്‌ നിര്‍ണ്ണായക വിധിയെഴുത്ത്‌    

Thursday 17 April 2014 2:36 pm IST

ന്യൂദല്‍ഹി: പതിമൂന്ന്‌ സംസ്ഥാനങ്ങളിലെ 121 മണ്ഡലങ്ങളിലായി അഞ്ചാംഘട്ട ലോക്സഭാ തെരഞ്ഞെടുപ്പ്‌ ഇന്ന്‌ നടക്കും. ഒന്‍പത്‌ ഘട്ടങ്ങളുള്ള തെരഞ്ഞെടുപ്പില്‍ ഏറ്റവും കൂടുതല്‍ മണ്ഡലങ്ങള്‍ ഉള്‍പ്പെടുന്നത്‌ അഞ്ചാംഘട്ടത്തിലാണ്‌. ദക്ഷിണേന്ത്യയില്‍ ബിജെപി നിര്‍ണ്ണായക ശക്തിയായ കര്‍ണ്ണാടകത്തില്‍ ആകെയുള്ള 28 മണ്ഡലങ്ങളിലും ഇന്ന്‌ വോട്ടിംഗ്‌ നടക്കും.

മധ്യപ്രദേശിലെ പത്ത്‌ സീറ്റുകളിലും മഹാരാഷ്ട്രയിലെ 19 സീറ്റുകളിലും രാജസ്ഥാനിലെ 20 സീറ്റുകളിലും ഇന്നാണ്‌ തെരഞ്ഞെടുപ്പ്‌. ബീഹാര്‍(7),ഉത്തര്‍പ്രദേശ്‌(11), ഛത്തീസ്ഗട്ട്‌(3),ഗോവ(2),ഝാര്‍ഖണ്ഡ്‌(5), ഒറീസ(11),മണിപ്പൂര്‍(1), പശ്ചിമബംഗാള്‍(4) എന്നിവിടങ്ങളിലും ഇന്ന്‌ വോട്ടെടുപ്പുണ്ട്‌. കര്‍ണ്ണാടകത്തിലാണ്‌ അഭിമാനപ്പോരാട്ടം നടക്കുന്ന പ്രധാന മണ്ഡലങ്ങളുള്ളത്‌. 28ല്‍ 19ഉം 2009ലെ തെരഞ്ഞെടുപ്പില്‍ കരസ്ഥമാക്കിയ ബിജെപി ഇത്തവണ സീറ്റുകളുടെ എണ്ണം വര്‍ദ്ധിപ്പിക്കാനാകുമെന്ന പ്രതീക്ഷയിലാണ്‌.

ബിജെപി ദേശീയ ജനറല്‍ സെക്രട്ടറി അനന്തകുമാറും കോണ്‍ഗ്രസ്‌ സ്ഥാനാര്‍ത്ഥി നന്ദന്‍ നിലേക്കനിയും മത്സരിക്കുന്ന ബാംഗ്ലൂര്‍ സൗത്ത്‌ തന്നെയാണ്‌ ഏറ്റവും ശ്രദ്ധ ആകര്‍ഷിക്കുന്ന മത്സരം നടക്കുന്ന മണ്ഡലം. ബാംഗ്ലൂരിലെ നോര്‍ത്ത്‌,സൗത്ത്‌, സെന്‍ട്രല്‍ മണ്ഡലങ്ങള്‍ 2009ല്‍ ബിജെപിക്കൊപ്പമായിരുന്നു. കേന്ദ്രപെട്രോളിയം മന്ത്രി വീരപ്പമൊയ്‌ലി, ബി.എസ്‌ യദ്യൂരപ്പ തുടങ്ങിയ പ്രമുഖര്‍ മത്സര രംഗത്തുണ്ട്‌.
19 സീറ്റുകളില്‍ തെരഞ്ഞെടുപ്പ്‌ നടക്കുന്ന മഹാരാഷ്ട്രയില്‍ ബീഡില്‍ ബിജെപി മുതിര്‍ന്ന നേതാവ്‌ ഗോപിനാഥ മുണ്ടേ, നാന്ദേഡില്‍ മുന്‍മുഖ്യമന്ത്രി അശോക്‌ ചവാന്‍,ബാരാമതിയില്‍ ശരദ്‌ പവാറിന്റെ മകള്‍ സുപ്രിയ എന്നിവരാണ്‌ ഇന്ന്‌ ജനവിധി തേടുന്നത്‌. ഗോവയിലെ ആകെയുള്ള രണ്ട്‌ മണ്ഡലത്തിലും ഇന്ന്‌ വോട്ടെടുപ്പ്‌ നടക്കുന്നു.

ബീഹാറില്‍ ആര്‍ജെഡി നേതാവ്‌ ലാലുപ്രസാദ്‌ യാദവിന്റെ മകള്‍ മിസ ഭാരതി മത്സരിക്കുന്ന പാടലിപുത്ര ഉള്‍പ്പെടെ 7 സീറ്റുകളിലാണ്‌ തെരഞ്ഞെടുപ്പ്‌. ആര്‍ഡെജി വിട്ട്‌ ബിജെപിയിലെത്തിയ രാംകൃപാല്‍ യാദവാണ്‌ മിസയുടെ എതിരാളി. ബിജെപി സഖ്യത്തില്‍ ലാലുവിനെ തോല്‍പ്പിച്ച രഞ്ജന്‍ പ്രസാദ്‌ യാദവാണ്‌ ഇവിടെ ജെഡിയു സ്ഥാനാര്‍ത്ഥി. ബിജെപി സ്ഥാനാര്‍ത്ഥിയായി മുന്‍ ആഭ്യന്തര സെക്രട്ടറി ആര്‍.കെ സിങ്‌ മത്സരിക്കുന്ന അരായിലും ശത്രുഘ്നന്‍സിന്‍ഹ മത്സരിക്കുന്ന പട്ന സാഹിബിലും ഇന്ന്‌ വോട്ടെടുപ്പുണ്ട്‌.

ഛത്തീസ്ഗഡില്‍ മുഖ്യമന്ത്രി രമണ്‍സിങ്ങിന്റെ മകന്‍ അഭിഷേക്‌ സിങ്‌ രാജ്നന്ദ്ഗാവില്‍ നിന്നും മുന്‍മുഖ്യമന്ത്രി അജിത്ജോഗി മഹാസമുദിലും മത്സരിക്കുന്നു. ജമ്മുകാശ്മീരിലെ ഉദ്ധംപൂരില്‍ കേന്ദ്രമന്ത്രി ഗുലാംനബി ആസാദ്‌, മധ്യപ്രദേശിലെ ഗുണയില്‍ കേന്ദ്രമന്ത്രി ജ്യോതിരാദിത്യസിന്ധ്യ എന്നിവരും അഞ്ചാം ഘട്ടത്തില്‍ ജനവിധി തേടുന്നവരിലെ പ്രമുഖരാണ്‌.

രാജസ്ഥാനിലെ ആകെയുള്ള 25ല്‍ ബാക്കിയുള്ള 20 സീറ്റുകളില്‍ നടക്കുന്ന തെരഞ്ഞെടുപ്പ്‌ കോണ്‍ഗ്രസിന്‌ നിര്‍ണ്ണായകമാണ്‌. സമ്പൂര്‍ണ്ണ വിജയത്തിനായി മിഷന്‍25 എന്ന ദൗത്യവുമായി ബിജെപി മുന്നോട്ടുപോകുമ്പോള്‍ അജ്മീറില്‍ കോണ്‍ഗ്രസ്‌ സംസ്ഥാന അദ്ധ്യക്ഷന്‍ സച്ചിന്‍ പെയിലറ്റ്‌, ജയ്പൂരില്‍ കേന്ദ്രമന്ത്രി സി.പി ജോഷി എന്നിവര്‍ക്ക്‌ യഥാര്‍ത്ഥ പരീക്ഷണമാണ്‌ ഇന്ന്‌ നേരിടേണ്ടിവരുന്നത്‌. ബാര്‍മറില്‍ മുന്‍ ബിജെപി നേതാവ്‌ ജസ്വന്ത്സിങ്‌ സ്വതന്ത്രസ്ഥാനാര്‍ത്ഥിയായി മത്സരിക്കുന്നുണ്ട്‌. 11 മണ്ഡലങ്ങളിലെ വോട്ടിംഗാണ്‌ ഉത്തര്‍പ്രദേശില്‍ നടക്കുന്നത്‌. 20009ലെ തെരഞ്ഞെടുപ്പില്‍ മൂന്നുലക്ഷത്തിനടുത്ത്‌ വോട്ടുകള്‍ക്ക്‌ മകന്‍ വരുണ്‍ഗാന്ധി ജയിച്ച പിലിബത്തില്‍ മേനകാഗാന്ധി മത്സരിക്കുന്നു. നാലു സീറ്റുകളില്‍ മത്സരം നടക്കുന്ന ബംഗാളിലെ ഡാര്‍ജിലിംഗില്‍ ബിജെപി നേതാവ്‌ എസ്‌എസ്‌ ആലുവാലിയയും തൃണമൂല്‍ കോണ്‍ഗ്രസ്‌ സ്ഥാനാര്‍ത്ഥിയായി ഫുട്ബോള്‍ താരം ബെയ്ചിംഗ്‌ ബൂട്ടിയയും തമ്മിലാണ്‌ പ്രധാന മത്സരം. മധ്യപ്രദേശിലെ ഭോപ്പാല്‍,ഗുണ,ഗ്വാളിയോര്‍, ഖജുരാഹോ തുടങ്ങിയ മണ്ഡലങ്ങളിലാണ്‌ ഇന്ന്‌ വോട്ടെടുപ്പ്‌ നടക്കുന്നത്‌.
    
</TEXT>
</DOC>