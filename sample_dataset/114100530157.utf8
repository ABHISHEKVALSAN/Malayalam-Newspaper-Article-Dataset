<DOC>
<DOCNO>114100530157.utf8</DOCNO>
<TEXT>


           തിരുവഞ്ചൂരിന്റെ വാഹനം തടഞ്ഞ സംഭവം: ജോയ്‌സിന്റെ കോലം കത്തിച്ച് പ്രതിഷേധം    

Sunday 5 October 2014 5:56 pm IST

        ഇടുക്കി: മന്ത്രി തിരുവഞ്ചൂര്‍ രാധാകൃഷ്ണന്റെ വാഹനം തടഞ്ഞ സംഭവത്തില്‍ ഇടുക്കി എം പി ജോയ്‌സ് ജോര്‍ജിനെതിരെ പ്രതിഷേധവുമായി യൂത്ത് കോണ്‍ഗ്രസ് രംഗത്ത്.

ജോയ്‌സ് ജോര്‍ജിന്റെ കോലം കത്തിച്ചാണ് കുമളിയില്‍ യൂത്ത് കോണ്‍ഗ്രസ് പ്രതിഷേധ പ്രകടനം നടത്തിയത്. കട്ടപ്പനയില്‍ എംപിക്കെതിരെ പ്രവര്‍ത്തകര്‍ കരിങ്കൊടി കാട്ടുകയും ചെയ്തു.

സംഭവത്തില്‍  ജോയ്‌സ് ജോര്‍ജിനെതിരെയും കണ്ടാലറിയാവുന്ന 25 പേര്‍ക്കെതിരെയും പോലീസ് കേസെടുത്തിട്ടുണ്ട്. ഇടുക്കി ഇളംപ്ലുശ്ശേരി ആദിവാസിക്കുടിയില്‍വച്ചാണ് ജോയ്‌സ് ജോര്‍ജ് എം പിയുടെ നേതൃത്വത്തിലുള്ള സംഘം മന്ത്രി തിരുവഞ്ചൂര്‍ രാധാകൃഷ്ണനെ തടഞ്ഞത്.

വനപാലകര്‍ തകര്‍ത്ത കലുങ്കുകള്‍ സന്ദര്‍ശിച്ച് മടങ്ങവെ ആയിരുന്നു സംഭവം. കലുങ്ക് പൊളിച്ച സംഭവത്തില്‍ മന്ത്രി വിശദീകരണം നല്‍കണമെന്ന് ആവശ്യപ്പെട്ടാണ് അദ്ദേഹത്തെ തടഞ്ഞത്.

തുടര്‍ന്ന് കോണ്‍ഗ്രസ് പ്രവര്‍ത്തകരും എം പിക്കൊപ്പം എത്തിയവരും തമ്മില്‍ വാക്കേറ്റമുണ്ടായി. പോലീസ് സ്ഥിതിഗതികള്‍ ശാന്തമാക്കിയതനെത്തുടര്‍ന്നാണ് മന്ത്രി ഇവിടെനിന്ന് പോയത്.

തുടര്‍ന്ന് ഒരുമണിക്കൂറോളം സ്ഥലത്ത് സംഘര്‍ഷാവസ്ഥ നിലനിന്നിരുന്നു.  അടിമാലി സി.ഐ ജിനദേവിനാണ് കേസന്വേഷണത്തിന്റെ ചുമതല
    
</TEXT>
</DOC>