<DOC>
<DOCNO>114102936553.utf8</DOCNO>
<TEXT>


           യുപിഎ നിയമിച്ച ആറ് ബാങ്ക് മേധാവികളെ കേന്ദ്രം പുറത്താക്കി    

Wednesday 29 October 2014 12:26 am IST

        ന്യൂദല്‍ഹി: അഴിമതിക്കെതിരായ കടുത്ത നടപടികളില്‍ നിന്ന് പിന്നോട്ടില്ലെന്ന് അടിവരയിട്ട നരേന്ദ്ര മോദി സര്‍ക്കാര്‍ യുപിഎയുടെ കാലത്ത് നിയമിച്ച ആറു പൊതുമേഖലാ ബാങ്ക് മേധാവികളെ പുറത്താക്കി. രണ്ടാം യുപിഎ സര്‍ക്കാരിന്റെ അവസാന സമയത്ത് യാതൊരു സുതാര്യതയിലുമില്ലാതെ നടത്തിയ നിയമനങ്ങള്‍ക്കാണ് കേന്ദ്ര സര്‍ക്കാര്‍ അന്ത്യംകുറിച്ചത്. സിന്‍ഡിക്കേറ്റ് ബാങ്ക് ചെയര്‍മാന്‍ എസ്.കെ. ജെയ്ന്‍ കൈക്കൂലിക്കേസില്‍ അടുത്തിടെ അറസ്റ്റിലായിരുന്നു. ഈ പശ്ചാത്തലത്തിലാണ് കേന്ദ്രം ശക്തമായ നടപടികള്‍ക്ക് നിര്‍ബന്ധിതമായത്. പകരം നിയമനങ്ങള്‍ക്കുള്ള നടപടിക്രമങ്ങള്‍ ഉടന്‍ ആരംഭിക്കും. രണ്ടാഴ്ച്ചയ്ക്കകം പുതിയ ബാങ്ക് മേധാവികളെ അവരോധിക്കും.

പൊതുമേഖലാ ബാങ്കുകളിലെ നിയമനങ്ങളില്‍ കുറെക്കാലമായി സ്വജനപക്ഷപാതമടക്കുമുള്ള നിയമലംഘനങ്ങള്‍ അരങ്ങേറുന്നതായി ആരോപണമുണ്ടായിരുന്നു. ബാങ്ക് നിയമനങ്ങളിലെ ക്രമക്കേട് ചൂണ്ടിക്കാട്ടി സിബിഐ തലവന്‍ കേന്ദ്ര ധനകാര്യമന്ത്രാലയത്തിന് കത്തയക്കുകയുമുണ്ടായി. ഇന്റര്‍വ്യൂകളില്‍ നിലവാരമില്ലാത്ത പ്രകടനം കാഴ്ച്ചവച്ചവര്‍ക്കുപോലും ജോലി നല്‍കിയിരുന്നു. ഇതിനിടെയാണ് ജെയ്ന്‍ അറസ്റ്റിലാകുന്നത്.
തുടര്‍ന്ന് യുപിഎ ഭരണകാലത്തെ നിയമനങ്ങള്‍ പരിശോധിക്കുന്നതിന് റിസര്‍വ് ബാങ്ക് ഗവര്‍ണര്‍ രഘുറാം രാജന്റെ അധ്യക്ഷതയിലെ മൂന്നംഗ സമിതിയെ സര്‍ക്കാര്‍ നിയോഗിച്ചു. പൊതുമേഖലാ ബാങ്കുകളില്‍ യുപിഎ നടത്തിയ ഒമ്പത് സുപ്രധാന നിയമനങ്ങള്‍ സുതാര്യമല്ലെന്നും ക്രമരഹിതമായിരുന്നെന്നും സമിതി കണ്ടെത്തി. അതിനെ അടിസ്ഥാനപ്പെടുത്തിയാണ് ഇപ്പോഴത്തെ ശുദ്ധീകരണപ്രകൃയ.

രണ്ടാം യുപിഎ സര്‍ക്കാര്‍ നടത്തിയ വഴിവിട്ട നിയമനങ്ങള്‍ ബാങ്കിംഗ് മേഖലയില്‍ മാത്രം ഒതുങ്ങിനില്‍ക്കുന്നതല്ല. അനര്‍ഹരെയും അയോഗ്യരെയും ഇഷ്ടക്കാരെയും   പല വകുപ്പുകളിലും കുത്തിത്തിരുകിയ മന്‍മോഹന്‍ സിങ് സര്‍ക്കാര്‍ പലപ്പോഴും വിവാദങ്ങള്‍ ക്ഷണിച്ചുവരുത്തിയിരുന്നു. സെന്‍ട്രല്‍ വിജിലന്‍സ് കമ്മീഷണര്‍ സ്ഥാനത്തേക്ക് പി.ജെ. തോമസിനെ നിയമിച്ച നടപടി അതിലൊന്നുമാത്രം. പാനലില്‍ അംഗമായിരുന്ന അന്നത്തെ ലോക്‌സഭാ പ്രതിപക്ഷ നേതാവ് സുഷമാ സ്വരാജിന്റെ ശക്തമായ എതിര്‍പ്പിനെ അവഗണിച്ചാണ് മന്‍മോഹന്‍ അത്തരമൊരു തീരുമാനമെടുത്തത്. ഒടുവില്‍ തോമസിനെ പുറത്താക്കി സുപ്രീംകോടതി യുപിഎയുടെ തലയ്ക്കടിച്ചു. നേരുംനെറിയുമുള്ള ഉദ്യോഗസ്ഥരോട് യുപിഎയുടെ സമീപനവും പിന്തിരിപ്പനായിരുന്നു.    കല്‍ക്കരി, ടുജി അഴിമതികളുമായി ബന്ധപ്പെട്ട് മന്‍മോഹന്റെ പേരു പറഞ്ഞതിന്റെ പേരില്‍ സിഎജി വിനോദ റായിയെ അവഹേളിച്ച കോണ്‍ഗ്രസ് നേതാക്കളുടെയും മന്ത്രിമാരുടെയും ചെയ്തിയും  രാജ്യത്തിന് അപമാനമായിമാറി.
    
</TEXT>
</DOC>