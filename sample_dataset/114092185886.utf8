<DOC>
<DOCNO>114092185886.utf8</DOCNO>
<TEXT>


           ആകാശവാണിയും ദൂരദര്‍ശനും കോണ്‍ഗ്രസിനായി തെരഞ്ഞെടുപ്പ്‌ പ്രചാരണത്തിന്‌    

Sunday 21 September 2014 10:09 am IST

        തിരുവനന്തപുരം: ദൂരദര്‍ശനും ആകാശവാണിയും രാജ്യത്ത്‌ തെരഞ്ഞെടുപ്പ്‌ നടക്കുന്നത്‌ അറിഞ്ഞതേയില്ല. അവരിപ്പോഴും കേന്ദ്രത്തിലെ യുപിഎ സര്‍ക്കാരിനെ സ്തുതിച്ചു കൊണ്ടേയിരിക്കുകയാണ്‌.
തെരഞ്ഞെടുപ്പ്‌ പ്രഖ്യാപിച്ചാല്‍ പെരുമാറ്റ ചട്ടം നിലവില്‍ വരും. സര്‍ക്കാരിനെയും രാഷ്ട്രീയപാര്‍ട്ടികളെയും അനുകൂലിക്കുന്നതും പ്രീണിപ്പിക്കുന്നതുമായ വാര്‍ത്തകള്‍ പ്രസിദ്ധീകരിക്കരുതെന്നുമാണ്‌ ചട്ടം. എന്നാല്‍ ആകാശവാണിയും ദൂരദര്‍ശനും ഇപ്പോഴും യുപിഎ സര്‍ക്കാരിനും കോണ്‍ഗ്രസ്സിനും അനുകൂലമായ വാര്‍ത്തകളും പരസ്യങ്ങളുമാണ്‌ നിരന്തരം നല്‍കുന്നത്‌.
ആകാശവാണിയുടെ എഫ്‌എം റേഡിയോ ആണ്‌ ചട്ടലംഘനത്തില്‍ മുന്നില്‍. എഫ്‌എം റേഡിയോയുടെ പാട്ട്‌ പരിപാടികള്‍ക്കിടയ്ക്കുള്ള പരസ്യങ്ങളെല്ലാം ഇപ്പോഴും യുപിഎ സര്‍ക്കാരിന്റെ നേട്ടങ്ങള്‍ വിശദീകരിക്കുന്നതാണ്‌. വികലാംഗര്‍ക്കും വിധവകള്‍ക്കും പെന്‍ഷന്‍ നല്‍കിയെന്നും പാവങ്ങളെ സഹായിക്കാനും വീടില്ലാത്തവര്‍ക്ക്‌ വീടു നല്‍കാനുമുള്ള നിരവധി പദ്ധതികള്‍ സര്‍ക്കാര്‍ പ്രഖ്യാപിച്ചെന്നുമെല്ലാമുള്ള കേന്ദ്ര സര്‍ക്കാരിന്റെ പരസ്യം ഇപ്പോഴും എഫ്‌എം റേഡിയോ വഴി നല്‍കിക്കൊണ്ടിരിക്കുന്നു. യുപിഎ സര്‍ക്കാരിന്റെ ഭരണ നേട്ടങ്ങളായി തെരഞ്ഞെടുപ്പ്‌ പ്രഖ്യാപിക്കുന്നതിന്‌ മുമ്പ്‌ വ്യാപകമായി വിവിധ മാധ്യമങ്ങള്‍ വഴി നല്‍കിയിരുന്ന പരസ്യങ്ങളാണ്‌ ഇപ്പോഴും ആകാശവാണി എഫ്‌എം റേഡിയോയില്‍ നല്‍കിവരുന്നത്‌. 
ദൂരദര്‍ശന്‍ വാര്‍ത്തകളും പക്ഷം ചേരുന്നു. യുപിഎ സര്‍ക്കാരിന്‌ അനുകൂലമായ, കോണ്‍ഗ്രസ്‌ രാഷ്ട്രീയത്തെ ബലപ്പെടുത്തുന്ന വാര്‍ത്തകള്‍ ദൂരദര്‍ശന്‍ സംപ്രേഷണം ചെയ്യുന്നു. ദൂരദര്‍ശന്റെ മലയാള വാര്‍ത്തയില്‍ ബിജെപി അടക്കമുള്ള പ്രതിപക്ഷ പാര്‍ട്ടികളെ വിമര്‍ശിച്ചുകൊണ്ടുള്ള വാര്‍ത്തകളാണ്‌വരുന്നത്‌. ബിജെപിയിലെ സ്ഥാനാര്‍ത്ഥി നിര്‍ണ്ണയവുമായി ബന്ധപ്പെട്ട പ്രശ്നങ്ങള്‍ ദൂരദര്‍ശന്‍ മോശമായി അവതരിപ്പിക്കുകയും വിമര്‍ശിക്കുകയും ചെയ്യുന്നു. സ്ഥാപിത താല്‍പര്യക്കാരായ മറ്റ്‌ സ്വകാര്യ ചാനലുകളുടെ വാര്‍ത്തകളുടെ വഴിയെ തന്നെയാണ്‌ കേരളത്തിലെ ദൂരദര്‍ശനും.
ആര്‍. പ്രദീപ്‌

</TEXT>
</DOC>