<DOC>
<DOCNO>114102234850.utf8</DOCNO>
<TEXT>


           പന്നിയിറച്ചി പാചകം ചെയ്യല്‍ തര്‍ക്കം:  പോലീസ് സ്‌റ്റേഷനില്‍ കയ്യാകളി    

Wednesday 22 October 2014 10:28 pm IST

        
ചങ്ങനാശ്ശേരി: ഷാപ്പുടമ ചങ്ങനാശ്ശേരിയിലെ തൃക്കൊടിത്താനം പോലീസ് സ്‌റ്റേഷനിലെ ഉദ്യോഗസ്ഥരെ സത്ക്കരിക്കാന്‍ ് സംഭാവനചെയ്ത പന്നിയിറച്ചി പാകം ചെയ്യുന്നത് കൈയാങ്കളിയില്‍ കലാശിച്ചു. കലഹം മൂത്ത്  കലം അടിച്ചുടച്ചതോടെ  നിയമപാലകരുടെ പന്നിതീറ്റ നാട്ടില്‍ പാട്ടായി. കഴിഞ്ഞദിവസം   സ്‌റ്റേഷന്‍പരിധിയിലെ ഷാപ്പുടമയാണ് നല്ല പന്നിയിറച്ചി പാകംചെയ്ത് കഴിക്കാനായി തനിക്കിഷ്ടപ്പെട്ട ചില നിയമപാലകര്‍ക്ക് നല്‍കുകയായിരുന്നു. കിട്ടിയവര്‍ വിവരം സഹഡ്യൂട്ടിക്കാരെ അറിയിച്ചു. ചിലര്‍, സ്‌റ്റേഷനില്‍ത്തന്നെ പാകപ്പെടുത്തണമെന്ന് ശാഠ്യംപിടിച്ചു.
ഒടുവില്‍ പാചകസാമഗ്രികള്‍, പലവ്യഞ്ജനങ്ങള്‍ ഇവയെല്ലാം റെഡിയായപ്പോള്‍ സംഘത്തില്‍ ചിലര്‍ക്ക് പാകം ചെയ്യുന്നത് സ്‌റ്റേഷനുപുറത്താകണമെന്നായി അഭിപ്രായം.ഒടുവില്‍ തര്‍ക്കം മുറുകി. ഒരു വിഭാഗം പാചകപ്പാത്രമുടച്ചു. ഇതോടെ പന്നിയിറച്ചി മഴവെള്ളത്തില്‍ ഒഴുകി പോയി. ഒഴുകിയെത്തിയ ഇറച്ചി നാട്ടിലെ തെരുവ് നായ്ക്കള്‍ക്കും,ചില വളര്‍ത്ത് നായ്ക്കള്‍ക്കും ഭക്ഷണമായി.

    
</TEXT>
</DOC>