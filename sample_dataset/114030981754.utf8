<DOC>
<DOCNO>114030981754.utf8</DOCNO>
<TEXT>


           ജഗദീഷ് സ്ഥാനാര്‍ഥിയാകാന്‍ യോഗ്യന്‍; വിനയനുള്ള മറുപടി പിന്നീട് : ഇന്നസെന്റ്     

Sunday 9 March 2014 3:50 pm IST

തൃശൂര്‍: തെരഞ്ഞെടുപ്പ് പ്രചാരണത്തിന് സിനിമാ താരങ്ങളെ ഇറക്കില്ലെന്ന് ചാലക്കുടിയിലെ എല്‍ഡിഎഫ് സ്ഥാനാര്‍ഥിയും നടനുമായ ഇന്നസെന്റ്. താന്‍ സ്ഥാനാര്‍ഥിയായതിനെ വിമര്‍ശിച്ച സംവിധായകന്‍ വിനയനടക്കമുള്ളവര്‍ക്ക് ഇപ്പോള്‍ മറുപടി പറയുന്നില്ല.തെരഞ്ഞെടുപ്പ് ക‍ഴിഞ്ഞിട്ട് പറയാമെന്നും അദ്ദേഹം പറഞ്ഞു. 

ജഗദീഷ് സ്ഥാനാര്‍ത്ഥിയാകാന്‍ യോഗ്യനാണെന്നും തൃശൂര്‍ പ്രസ് ക്ലബിന്റെ മുഖാമുഖത്തില്‍ സംസാരിക്കവെ ഇന്നസെന്റ് പറഞ്ഞു. മുമ്പ് ആര്‍.എസ്.പി പ്രവര്‍ത്തനം ഉണ്ടായിരുന്നെങ്കിലും പണ്ട് നഗരസഭയിലേക്ക് സ്വതന്ത്രനായാണ് മത്സരിച്ചത്. ഇപ്പോഴത്തെ പോരാട്ടവും അങ്ങനെ തന്നെയാണ്. ടി.പി. കേസില്‍ വി എസിന്റെ നിലപാടിനെയാണോ പിണറായിയുടെ നിലപാടിനെയാണോ പിന്തുണക്കുന്നതെന്ന ചോദ്യത്തിന്  തന്നെ കൊണ്ട് അബന്ധം പറയിച്ച് കു‍ഴിയില്‍ ചാടിക്കാന്‍ നോക്കരുതേ എന്നായിരുന്നു ഇന്നസെന്റിന്റെ മറുപടി.

രാഷ്ട്രീയത്തില്‍ കാല്‍ വെക്കും മുമ്പെ തന്റെ പാലം വലിക്കാതെ സഹായിക്കണമെന്ന് പറഞ്ഞ ഇന്നസെന്റ്, താന്‍ ചാലക്കുടിയില്‍ ജയിക്കുമെന്ന് ഉറപ്പാണെന്നും അഭിപ്രായപ്പെട്ടു. ജീവിക്കാനുള്ള വക സിനിമയില്‍ നിന്ന് ഉണ്ടാക്കിയിട്ടുണ്ട്. എം.പിയാവുന്നത് കാശുണ്ടാക്കാനല്ല. പൊതുസേവനം നടത്തണമെന്ന് ആഗ്രഹമുണ്ട്. അതിനാലാണ് മത്സരിക്കാമെന്ന് സമ്മതിച്ചത്. വോട്ട് ചെയ്യുന്നത് സംബന്ധിച്ച് പണ്ടത്തെ പോലെയല്ല ആള്‍ക്കാരുടെ കാഴ്ചപ്പാട്. സ്വന്തമായി തീരുമാനമെടുക്കാനുള്ള കഴിവ് ജനങ്ങള്‍ക്കുണ്ടെന്നും ഇന്നസെന്റ് പറഞ്ഞു. 


 
    
</TEXT>
</DOC>