<DOC>
<DOCNO>114092185924.utf8</DOCNO>
<TEXT>


           "അങ്ങനെ ഞാനും താമരയായി"    

Sunday 21 September 2014 10:09 am IST

കൊച്ചി: അങ്ങനെ ഞാനും താമരയായി. സംഗീതോപാസനകൊണ്ട്‌ മലയാള മനസ്സുകളെ ഭക്തിസാന്ദ്രമാക്കിയ കെ.ജി. ജയന്‍ (ജയവിജയ) ഇത്‌ പറഞ്ഞപ്പോള്‍ എറണാകുളം ഭാരത്‌ ടൂറിസ്തോം ഓഡിറ്റോറിയത്തില്‍ ഒത്തുചേര്‍ന്നവര്‍ക്ക്‌ അത്‌ പുതിയൊരു അനുഭവമായി. പ്രശസ്ത കവി എസ്‌. രമേശന്‍ നായര്‍ രചിച്ച 'താമര' എന്ന പേരിലുള്ള ബിജെപി തെരഞ്ഞെടുപ്പ്‌ പ്രചാരണ ഗാനങ്ങളുടെ സിഡി സിനിമാതാരം ക്യാപ്റ്റന്‍ രാജുവിന്‌ നല്‍കി പ്രകാശനം ചെയ്യുന്ന ചടങ്ങായിരുന്നു ഇതിനിടയാക്കിയത്‌. 
മോദിയെക്കുറിച്ചും ബിജെപിയുടെ ആശയങ്ങളെക്കുറിച്ചുമുള്ള രമേശന്‍ നായരുടെ വരികള്‍ കേട്ടശേഷം ഞാനും ബിജെപിയായിരിക്കുകയാണെന്ന്‌ ജയന്‍ പറഞ്ഞു. 
ഈ ലോക്സഭാ തെരഞ്ഞെടുപ്പില്‍ ലോകം ഭാരതത്തെ ഉറ്റുനോക്കുകയാണെന്നും മോദി പ്രധാനമന്ത്രിയാവുന്നതോടെ വികസനകാര്യത്തില്‍ മഹത്തായ ഒരു കുതിച്ചുചാട്ടംതന്നെ സംഭവിക്കുമെന്നും ചടങ്ങില്‍ അധ്യക്ഷത വഹിച്ച ബിജെപി സംസ്ഥാന പ്രസിഡന്റ്‌ വി. മുരളീധരന്‍ അഭിപ്രായപ്പെട്ടു. ഒരു രാഷ്ട്രീയ പാര്‍ട്ടിയിലും അംഗമല്ലാത്ത ഞാന്‍ ഇവിടെ വന്ന്‌ ഈ വാക്കുകള്‍ കേട്ടതോടെ എന്നാലാവുംവിധം ബിജെപിക്കും മോദിക്കും വേണ്ടി പ്രവര്‍ത്തിക്കുമെന്ന്‌ ക്യാപ്റ്റന്‍ രാജു പറഞ്ഞു. 
ജില്ലാ പ്രസിഡന്റ്‌ പി.ജെ. തോമസ്‌, സ്ഥാനാര്‍ത്ഥി എ.എന്‍. രാധാകൃഷ്ണന്‍, ഗായകന്‍ മധു ബാലകൃഷ്ണന്‍, രചിയിതാവ്‌ എസ്‌. രമേശന്‍ നായര്‍, ബിജെപി ജില്ലാ നേതാക്കളായ എന്‍.പി. ശങ്കരന്‍കുട്ടി, പി. ശിവശങ്കരന്‍, സജിനി രവികുമാര്‍, ഡോ. ജലജ ആചാര്യ, പി.കെ. രവീന്ദ്രന്‍, നാഷണലിസ്റ്റ്‌ കേരളാ കോണ്‍ഗ്രസ്‌ നേതാവ്‌ കുരുവിള മാത്യൂസ്‌ തുടങ്ങിയവര്‍ പങ്കെടുത്തു. ബേണി ഇഗ്ന്യേഷ്യസ്‌, കെ.എം. ഉദയന്‍, മധുബാലകൃഷ്ണന്‍, അനൂപ്ശങ്കര്‍, അനൂപ്‌ കൃഷ്ണന്‍, ഫെര്‍ബിന്‍ തോമസ്‌ തുടങ്ങിയവരെ ഉപഹാരങ്ങള്‍ നല്‍കി ആദരിച്ചു. 
ആവിഷ്കാര്‍ ഈവന്റ്‌ മാനേജ്മെന്റ്‌ ഒരുക്കിയിട്ടുള്ള സിഡിയിലെ ഗാനങ്ങള്‍ക്ക്‌ സംഗീതം നല്‍കിയിട്ടുള്ളത്‌ പ്രശസ്ത സംഗീതജ്ഞരായ ജെറി അമല്‍ദേവ്‌, ബേണി ഇഗ്നേഷ്യസ്‌, ഉദയന്‍, മനു രമേശന്‍, ബിജിപാല്‍ തുടങ്ങിയവരാണ്‌. മധു ബാലകൃഷ്ണന്‍, ബിജു നാരായണന്‍, അനൂപ്‌ ശങ്കര്‍, പ്രദീപ്‌ പള്ളുരുത്തി, ഗണേഷ്‌ സുന്ദരം, അനൂപ്‌ കെ.കൃഷ്ണന്‍, ഷെര്‍ഡിന്‍ തോമസ്‌, രഞ്ജിനി ജോസ്‌, ചിത്ര അരുണ്‍ എന്നിവരാണ്‌ ഗായകര്‍.
    
</TEXT>
</DOC>