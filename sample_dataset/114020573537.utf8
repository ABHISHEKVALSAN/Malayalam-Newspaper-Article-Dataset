<DOC>
<DOCNO>114020573537.utf8</DOCNO>
<TEXT>


           തൊപ്പി തെറിപ്പിക്കുമെന്ന്‌ എസ്‌ഐയോട്‌ ബിന്ദു കൃഷ്ണ    

Wednesday 5 February 2014 11:17 pm IST

മാനന്തവാടി:മഹിളാ കോണ്‍ഗ്രസ്‌ സംസ്ഥാന പ്രസിഡണ്ട്‌ അഡ്വ. ബിന്ദു കൃഷ്ണ നയിക്കുന്ന സ്ത്രീ ശക്തി മുന്നേറ്റയാത്ര മാനന്തവാടിയില്‍ സംഘര്‍ഷത്തില്‍ കലാശിച്ചു. മാനന്തവാടി ഗാന്ധിപാര്‍ക്കില്‍ പ്രസംഗിക്കവെ മാനന്തവാടി എസ്‌ഐ യുടെ തൊപ്പി തെറിപ്പിക്കുമെന്ന്‌ ബിന്ദു കൃഷ്ണ ഭീഷണി മുഴക്കി. മാനന്തവാടി സബ്‌ ഡിവിഷണല്‍ മജിസ്ട്രേറ്റ്‌ കോടതിയോട്‌ ചേര്‍ന്നുള്ള ഗാന്ധിപാര്‍ക്കില്‍ അഞ്ചു വര്‍ഷമായി പ്രവൃത്തി ദിവസങ്ങളില്‍ പൊതുയോഗങ്ങള്‍ രാവിലെ പത്ത്‌ മുതല്‍ അഞ്ച്‌വരെ കോടതി നിരോധനമുണ്ട്. 
കാലത്ത്‌ ഒമ്പതു മണിക്കു നിശ്ചയിച്ച ബിന്ദുകൃഷ്ണയുടെ ജാഥ ഒന്‍പതരക്കാണ്‌ ആരംഭിച്ചത്‌. 10.05 ആയപ്പോള്‍ മാനന്തവാടി എസ്‌ഐ ഷാജുജോസഫ്‌ നേതാക്കളോട്‌ മൈക്ക്‌ ഓഫ്‌ ചെയ്യാന്‍ ആവശ്യപ്പെട്ടു. ഓപ്പറേറ്റര്‍ മൈക്ക്‌ ഓഫ്‌ ചെയ്തു. ഇതില്‍ കുപിതയായ ബിന്ദുകൃഷ്ണ എസ്‌ഐ യെ ആക്രോശശരവുമായി നേരിടുകയായിരുന്നു. ഞാന്‍ ആരാണെന്ന്‌ തനിക്ക്‌ അറിയില്ലെന്നും ഇന്ന്തന്നെ തന്റെ തൊപ്പി തെറിപ്പിക്കുമെന്നും ബിന്ദു ആക്രോശിച്ചു. പിണറായിയായിരുന്നു പ്രസംഗിച്ചതെങ്കില്‍ താന്‍ മൈക്ക്‌ ഓഫ്‌ ചെയ്യാന്‍ നിര്‍ദ്ദേശിക്കുമായിരുന്നോ എന്നായിരുന്നു അടുത്ത ചോദ്യം. തുടര്‍ന്ന്‌ പ്രവര്‍ത്തകരുടെ നിര്‍ബന്ധത്തിന്‌ വഴങ്ങി മൈക്ക്‌ ഓണ്‍ ചെയ്ത്‌ ഒരുമിനിട്ട്‌ കൂടി പ്രസംഗിച്ചാണ്‌ അവര്‍ വേദി വിട്ടത്‌. ഗാന്ധിപാര്‍ക്കില്‍ നിയമം ലംഘിച്ച്‌ മൈക്ക്‌ ഉപയോഗിച്ച ബിന്ദു കൃഷ്ണക്കെതിരെ നടപടിയെടുക്കണമെന്ന്‌ ബിജെപി ആവശ്യപ്പെട്ടു.
    
</TEXT>
</DOC>