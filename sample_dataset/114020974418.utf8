<DOC>
<DOCNO>114020974418.utf8</DOCNO>
<TEXT>


           പാമോയില്‍ കേസ്: വി.എസ് സുപ്രീംകോടതിയെ സമീപിക്കുന്നു    

Sunday 9 February 2014 4:23 pm IST

ന്യൂദല്‍ഹി: പാമോയില്‍ അഴിമതി കേസ് പിന്‍വലിക്കാനുള്ള നീക്കത്തിനെതിരെ പ്രതിപക്ഷ നേതാവ് വി.എസ്.അച്യുതാനന്ദന്‍ സുപ്രീംകോടതിയെ സമീപിക്കാന്‍ ഒരുങ്ങുന്നു.

കേസ് തുടരാമെന്ന വിജിലന്‍സ് കോടതി ഉത്തരവ് സ്‌റ്റേ ചെയ്തതിനെതിരെയാണ് ഹര്‍ജി നല്‍കുക. ഇതോടൊപ്പം പാമോയില്‍ ഇറക്കുമതി നടക്കുമ്പോള്‍ ധനമന്ത്രിയായിരുന്ന മുഖ്യമന്ത്രി ഉമ്മന്‍ചാണ്ടിക്കെതിരെ അന്വേഷണം നടത്തണമെന്നും വി.എസ് ആവശ്യപ്പെടും. ഹെക്കോടതിയാണ് വിജിലന്‍സ് കോടതി ഉത്തരവ് സ്‌റ്റേ ചെയ്തത്.

ജനുവരി 27നാണ് ഹൈക്കോടതി ഉത്തരവ് സ്‌റ്റേ ചെയ്തത്. പാമോലിന്‍ കേസ് പിന്‍വലിക്കണമെന്ന സര്‍ക്കാരിന്റെ അപേക്ഷ തൃശ്ശൂര്‍ വിജിലന്‍സ് കോടതി തള്ളിയിരുന്നു. ഹര്‍ജി സാമൂഹ്യനീതിക്കും പൊതുതാത്പര്യത്തിനും എതിരാണ്. ഉത്തമ വിശ്വാസത്തോടെയല്ല ഹര്‍ജി നല്‍കിയതെന്നും കോടതി വ്യക്തമാക്കിയിരുന്നു. സെപ്റ്റംബര്‍ 24നാണ് കേസ് പിന്‍വലിക്കാന്‍ സര്‍ക്കാര്‍ തീരുമാനിച്ചത്.

കേസ് രാഷ്ട്രീയ പ്രേരിതമാണെന്നും പാമോലിന്‍ ഇറക്കുമതിയില്‍ ക്രമക്കേട് നടന്നു എന്നതിന് തെളിവില്ലെന്നും  പ്രതികളില്‍ പലരും ജീവിച്ചിരിപ്പില്ലെന്നും ചൂണ്ടിക്കാണിച്ചായിരുന്നു കേസ് അവസാനിപ്പിക്കാന്‍ മന്ത്രിസഭ തീരുമാനമെടുത്തത്. കരുണാകരന്‍ മുഖ്യമന്ത്രി ആയിരുന്ന 1991-1992 കാലത്ത് പതിനായിരം മെട്രിക് ടണ്‍ പാമോലിന്‍ ഇറക്കുമതിയില്‍ ചെയ്തതില്‍ സര്‍ക്കാരിന് നഷ്ടം സംഭവിച്ചു എന്നായിരുന്നു കേസ്.

മുഖ്യമന്ത്രിയായിരുന്ന കെ കരുണാകരന്‍ ഒന്നാം പ്രതിയും അന്നത്തെ ഭക്ഷ്യമന്ത്രിയായിരുന്ന ടി എച്ച് മുസ്തഫ കേസില്‍ രണ്ടാം പ്രതിയുമായിരുന്നു. പാമോലിന്‍ ഇറക്കുമതി ചെയ്ത സമയത്തെ സിവില്‍ സപ്ലൈസ് എംഡി ജിജി തോംസണ്‍, സിവില്‍ സപ്ലൈസ് കമ്മീഷണര്‍ എ ജെ തോമസ് അടക്കം ഏഴ് പേരായിരുന്നു കേസിലെ ആകെ പ്രതികള്‍. തൃശൂര്‍ വിജിലന്‍സ് കോടതിയുടെ ഉത്തരവ് പിന്നീട് ഹൈക്കോടതിയുടെ സ്‌റ്റേ ചെയ്യുകയായിരുന്നു.

സര്‍ക്കാര്‍ നല്‍കിയ ഹര്‍ജിയിലാണ് ഹൈക്കോടതി ഇടക്കാല സ്‌റ്റെയ്ക്ക് ഉത്തരവിട്ടത്. ഇതിനെതിരെയാണ് വിഎസ് കോടതിയെ സമീപിക്കാന്‍ ഒരുങ്ങുന്നത്.
    
</TEXT>
</DOC>