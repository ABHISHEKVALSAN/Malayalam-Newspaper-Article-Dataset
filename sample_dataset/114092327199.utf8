<DOC>
<DOCNO>114092327199.utf8</DOCNO>
<TEXT>


           പ്രസവദൃശ്യങ്ങള്‍ വാട്ട്‌സ്ആപ്പില്‍ : ഡോക്ടറുമാര്‍ക്ക് സസ്‌പെന്‍ഷന്‍    

Tuesday 23 September 2014 5:59 pm IST

        കണ്ണൂര്‍: പയ്യന്നൂര്‍ താലൂക്ക് ആശുപത്രിയിലെ പ്രസവദൃശ്യങ്ങള്‍ വാട്ട്‌സ് ആപ്പിലൂടെ പ്രചരിപ്പിച്ച സംഭവത്തില്‍ ആരോപണ വിധേയരായ ഡോക്ടര്‍മാര്‍ക്ക് സസ്‌പെന്‍ഷന്‍. നേരത്തെ ഇവര്‍ കുറ്റക്കാരാണെന്ന് കാണിച്ച് ഡിഎംഒയുടെ റിപ്പോര്‍ട്ടുണ്ടായിരുന്നു. ഇതിന്റെ അടിസ്ഥാനത്തിലാണ് ഡോ. മധുസൂദനന്‍, ഡോ. മനോജ്, ഡോ. സുനില്‍കുമാര്‍ എന്നിവരെ സര്‍വീസില്‍ നിന്നും സസ്‌പെന്‍ഡ് ചെയ്തത്. ആശുപത്രിയിലെ ശസ്ത്രക്രിയ മുറിയില്‍ നിന്നാണ് ദൃശ്യങ്ങള്‍ ചിത്രീകരിച്ചതെന്നും ഡോക്ടര്‍മാര്‍ക്ക് വീഴ്ച സംഭവിച്ചിട്ടുണ്ടെന്നും റിപ്പോര്‍ട്ടിലുണ്ട്.

ഡോക്ടര്‍മാര്‍ക്ക് എതിരെ വകുപ്പ് തല അന്വേഷണത്തിനും റിപ്പോര്‍ട്ടില്‍ ശുപാര്‍ശ ചെയ്തിട്ടുണ്ട്. സംഭവം വിവാദമായപ്പോള്‍ അവാധിയില്‍പ്പോയ ഡോക്ടര്‍മാരുടെ നടപടി കുറ്റകരമാണെന്നും റിപ്പോര്‍ട്ടില്‍ പറയുന്നു. ആരോപണ വിധേയരായ ഡോക്ടര്‍മാരുടെ മൊഴി ഇല്ലാതെയാണ് റിപ്പോര്‍ട്ട് സമര്‍പ്പിച്ചത്. ജൂലൈ പതിനെട്ടിനാണ് കേസിനാസ്പദമായ സംഭവം നടന്നത്. അന്ന് യുവതിയുടെ പ്രസവ ശസ്ത്രക്രിയ നടക്കുമ്പോള്‍ മൂന്ന് ഡോക്ടര്‍മാരും രണ്ട് നഴ്‌സും ഒരു അറ്റന്‍ഡറുമാണ് ഡ്യൂട്ടിയിലുണ്ടായിരുന്നത്. വാട്‌സ് ആപ് വഴി പ്രചരിച്ച ദൃശ്യങ്ങളിലും ഇത് വ്യക്തമായിരുന്നു.

അതിനിടെ ഡോക്ടര്‍മാരുടെ മുന്‍കൂര്‍ ജാമ്യാപേക്ഷ ഹൈക്കോടതി തള്ളി. സ്ത്രീകള്‍ എങ്ങനെ വിശ്വസിച്ച് പ്രസവമുറിയില്‍ പോകുമെന്ന് കോടതി ആരാഞ്ഞു. പ്രസവ രംഗം ചിത്രീകരിച്ച സംഭവം അതീവ ഗുരുതരമാണെന്നു നിരീക്ഷിച്ച കോടതി മൊബൈല്‍ ഫോണ്‍ ഉപയോഗിക്കാത്ത വയറ്റാട്ടിമാരെ അന്വേഷിച്ച് പോകേണ്ട അവസ്ഥയാണെന്നും പറഞ്ഞു.

ഡോക്ടര്‍മാരല്ല നഴ്‌സിംഗ് അസിസ്റ്റന്റുമാരാണ് മൊബൈലില്‍ പ്രസവരംഗം ചിത്രീകരിച്ചതെന്ന് വാദിച്ച അഭിഭാഷകന്‍ കൗതുകത്തിന്റെ പേരില്‍ മാത്രമാണിത് ചെയ്തതെന്നും പറഞ്ഞു. എന്നാല്‍ ഈ വാദം കോടതി മുഖവിലയ്‌ക്കെടുത്തില്ല.

ഡോക്ടര്‍മാരുടെ ജാമ്യാപേക്ഷ 30ലേക്ക് മാറ്റി.
    
</TEXT>
</DOC>