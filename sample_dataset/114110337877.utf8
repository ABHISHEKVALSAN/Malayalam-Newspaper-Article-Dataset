<DOC>
<DOCNO>114110337877.utf8</DOCNO>
<TEXT>


           ഹോസ്റ്റലില്‍ ദീപാവലി ആഘോഷിച്ചതിന് വിദ്യാര്‍ത്ഥിനികള്‍ക്ക് പിഴ ചുമത്തിക്കൊണ്ടുള്ള സര്‍ക്കുലര്‍ പിന്‍‌വലിച്ചു    

Monday 3 November 2014 4:43 pm IST

        പാലക്കാട്: ചിറ്റൂരിലുള്ള കരുണാ മെഡിക്കല്‍കോളേജില്‍ ദീപാവലി ആഘോഷിച്ചതിന് വിദ്യാര്‍ത്ഥിനികള്‍ക്ക് പിഴ ചുമത്തിക്കൊണ്ട് അധികൃതര്‍ പുറപ്പെടുവിച്ച സര്‍ക്കുലര്‍ പിന്‍‌വലിച്ചു. ദീപാവലി ദിവസം കോളേജ് ഹോസ്റ്റലില്‍ വിളക്ക് തെളിയിച്ചതിനാണ് പിഴ ചുമത്തികൊണ്ട് പ്രിന്‍സിപ്പല്‍ സര്‍ക്കുലര്‍ അയച്ചത്.

കോളേജിന്റെയും ഹോസ്റ്റലിന്റെയും നിയമാവലി തെറ്റിച്ചെന്നും, നവംബര്‍ ഒന്നിനു മുമ്പായി പിഴസംഖ്യയായ 5000 രൂപ അടച്ചില്ലെങ്കില്‍ ഹോസ്റ്റലില്‍ നിന്ന് പുറത്താക്കുമെന്നുമാണ് സര്‍ക്കുലറില്‍ പറയുന്നത്. 23നാണ് ഇതു സംബന്ധിച്ച സര്‍ക്കുലര്‍ പുറത്തിറങ്ങിയത്. സംഭവം വിവാദമായതോടെ യുവമോര്‍ച്ചയുടെ നേതൃത്വത്തില്‍ കോളേജിന് നേരെ വന്‍ വന്‍ പ്രതിഷേധ പരിപാടികള്‍ നടന്നിരുന്നു.

ഇന്ന് രാവിലെ ബിജെപി ജില്ലാ സെക്രട്ടറി എ.കെ ഓമനക്കുട്ടന്‍, യുവമോര്‍ച്ച സംസ്ഥാന കമ്മിറ്റി അംഗം എ.കെ മോഹന്‍‌ദാസ് എന്നിവര്‍ കോളേജില്‍ എത്തി അധികാരികളുമായി ചര്‍ച്ച നടത്തുകയും സര്‍ക്കുലര്‍ പിന്‍‌വലിപ്പിക്കുകയുമായിരുന്നു. ഇത് സംബന്ധിച്ച രേഖ അധികൃതര്‍ നേതാക്കള്‍ക്ക് നല്‍കി.

സര്‍ക്കുലര്‍ സംബന്ധിച്ച് പെണ്‍കുട്ടികളുടെ മാതാപിതാക്കള്‍ക്ക് കോളേജ് അധികൃതര്‍ കത്തയച്ചിരുന്നു. എന്നാല്‍ ഭയംമൂലം പരാതിനല്‍കാനോ പ്രതികരിക്കാനോ വിദ്യാര്‍ത്ഥിനികളും രക്ഷിതാക്കളും തയ്യാറായില്ലയിരുന്നു. സംഭവം അറിഞ്ഞ് യുവമോര്‍ച്ച ജില്ലാ കമ്മിറ്റിയുടെ നേതൃത്വത്തില്‍ കോളേജിലേക്ക് പ്രതിഷേധമാര്‍ച്ച് നടത്തുകയും കോളേജിന് മുന്നില്‍ ദീപം തെളിയിക്കുകയും ചെയ്തിരുന്നു.

മുസ്ലീം മാനേജ്‌മെന്റിന്റെ കീഴിലുള്ള കരുണ മെഡിക്കല്‍ കോളേജിനെതിരെ നേരത്തെയും വിവിധ വിഷയങ്ങളില്‍ പരാതികള്‍ ഉയര്‍ന്നിട്ടുണ്ട്.
    
</TEXT>
</DOC>