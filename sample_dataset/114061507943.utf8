<DOC>
<DOCNO>114061507943.utf8</DOCNO>
<TEXT>


           അല്‍ഖ്വയ്ദയെ നേരിടാന്‍ സേനയ്ക്ക്‌ കരുത്തുണ്ട്‌: പ്രതിരോധമന്ത്രി    

Sunday 15 June 2014 10:12 pm IST

ശ്രീനഗര്‍: കാശ്മീരില്‍ അല്‍ഖ്വയ്ദ ഭീഷണിയെ നേരിടാന്‍ ഇന്ത്യന്‍ സൈന്യം കരുത്തുറ്റതാണെന്ന്‌ പ്രതിരോധ മന്ത്രി അരുണ്‍ ജെയ്റ്റ്ലി പ്രഖ്യാപിച്ചു. രണ്ടു ദിവസത്തെ കാശ്മീര്‍ സന്ദര്‍ശനത്തിനു ശേഷം മാധ്യമങ്ങളോടു പ്രതികരിക്കുകയായിരുന്നു ജെയ്റ്റ്ലി. കാശ്മീരില്‍ സിറിയന്‍ മോഡല്‍ ജിഹാദി ആക്രമണത്തിനു തയ്യാറാകാന്‍ അല്‍ ഖ്വയ്ദ നല്‍കിയ ആഹ്വാനത്തിന്റെ പശ്ചാത്തലത്തിലായിരുന്നു പ്രതിരോധ മന്ത്രിയുടെ പ്രതികരണം.
"സ്ഥിതിഗതികള്‍ എങ്ങനെയാകുന്നുവെന്നു നോക്കാം. അഫ്ഗാനില്‍നിന്ന്‌ യുഎസ്‌ സൈന്യം പിന്മാറുമ്പോള്‍ ജാഗ്രതയുടെ ആവശ്യകതയുണ്ട്‌. ഈ ഭീഷണി നേരിടാന്‍ നമ്മുടെ സൈന്യം കഴിവുറ്റതാണെന്ന്‌ എനിക്കുറപ്പുണ്ട്‌," മന്ത്രി പറഞ്ഞു.
അതിര്‍ത്തിയില്‍ പാക്കിസ്ഥാന്‍ സൈന്യം നടത്തുന്ന വെടിനിര്‍ത്തല്‍ കരാര്‍ ലംഘനം അടിയന്തരമായി നിര്‍ത്തണമെന്നു പറഞ്ഞ പ്രതിരോധ മന്ത്രി വെടിവെയ്പ്പും നുഴഞ്ഞുകയറ്റവും തുടര്‍ന്നാല്‍ അതു സമാധാന ചര്‍ച്ചകള്‍ പുരോഗമിപ്പിക്കാന്‍ സഹായിക്കില്ലെന്നു വ്യക്തമാക്കി.
"സ്ഥിതിഗതികള്‍ സാധാരണ നിലയിലാകാന്‍ നിയന്ത്രണ രേഖയില്‍ നടക്കുന്ന ലംഘനങ്ങള്‍ അടിയന്തരമായി നിര്‍ത്തേണ്ടത്‌ അതിപ്രധാനമാണ്‌. ബന്ധം മെച്ചപ്പെടുത്തുന്ന വിശ്വാസ്യത സൃഷ്ടിക്കലാണത്‌," ജെയ്റ്റ്ലി പറഞ്ഞു. വെടിനിര്‍ത്തല്‍ ലംഘനം തുടര്‍ന്നാല്‍ പാകിസ്ഥാനുമായുള്ള ചര്‍ച്ചകള്‍ തുടരുമോ എന്ന ചോദ്യത്തിന്‌ "സ്വാഭാവികമായും ഇല്ല," എന്നായിരുന്നു മന്ത്രിയുടെ മറുപടി.
ജമ്മുകാശ്മീരിലെ പ്രത്യേക സായുധസേനാധികാരം പിന്‍വലിക്കുന്നതു സംബന്ധിച്ച്‌ ഇപ്പോള്‍ തീരുമാനമെടുക്കാനാവില്ലെന്ന്‌ ജെയ്റ്റ്ലി വ്യക്തമാക്കി. "ഇന്നത്തെ നിലയില്‍ നമ്മുടെ സായുധ സേനയും സംസ്ഥാന പോലീസും സംയുക്തമായി സ്ഥിതിഗതികള്‍ കൈകാര്യം ചെയ്യുകയാണ്‌. കാര്യങ്ങള്‍ എങ്ങനെ പുരോഗമിക്കുന്നുവെന്ന്‌ കുറച്ചുനാള്‍ നിരീക്ഷിക്കേണ്ടതുണ്ട്‌, ഇക്കാര്യത്തില്‍ മറ്റൊരു നിലപാടു പറയാനാവില്ല," ജെയ്റ്റ്ലി പറഞ്ഞു. സൈനികര്‍ക്കെതിരെ മനുഷ്യാവകാശ ലംഘന കേസുകള്‍ തെളിയുകയാണെങ്കില്‍ നടപടിയെടുക്കുമെന്നും ചോദ്യത്തിനുത്തരമായി മന്ത്രി പറഞ്ഞു.
സംസ്ഥാനത്തെ സുരക്ഷാ വിഷയങ്ങള്‍ ഗവര്‍ണര്‍ എന്‍.എന്‍. വോറയും മുഖ്യമന്ത്രി ഒമര്‍ ഫറൂഖ്‌, മുതിര്‍ന്ന സൈനിക ഉദ്യോഗസ്ഥര്‍ എന്നിവരുമായി വെവ്വേറേ യോഗങ്ങളില്‍ ചര്‍ച്ചചെയ്തതായി പ്രതിരോധമന്ത്രി പറഞ്ഞു.
    
</TEXT>
</DOC>