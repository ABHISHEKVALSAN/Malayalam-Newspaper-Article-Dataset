<DOC>
<DOCNO>114050797746.utf8</DOCNO>
<TEXT>


           വിസ്താര വേളയില്‍ ആശ; വിധിയില്‍ നിരാശ    

Wednesday 7 May 2014 9:24 pm IST

ന്യൂദല്‍ഹി: ഒരു മാസത്തോളം നീണ്ട മുല്ലപ്പെരിയാര്‍ കേസിന്റെ വാദത്തിനിടെ ജസ്റ്റിസ്‌ ആര്‍.എം ലോധയുടെ നിരീക്ഷണങ്ങളും പരാമര്‍ശങ്ങളും കേരളത്തിന്‌ നല്‍കിയ ആശ വിധിപ്രസ്താവത്തോടെ നിരാശയ്ക്ക്‌ വഴിമാറി. സുരക്ഷയുടെ പ്രശ്നമാണെങ്കിലും ജുഡീഷ്യറിയെ മറികടക്കാന്‍ പാടില്ലെന്ന്‌ വിധിന്യായത്തില്‍ വ്യക്തമാക്കിയ സുപ്രീംകോടതി വിസ്താരവേളയില്‍ പറഞ്ഞതിങ്ങനെ. "മുല്ലപ്പെരിയാര്‍ ഡാം തകര്‍ന്നാല്‍ 2006ലെ സുപ്രീംകോടതി വിധിയടക്കം ഒലിച്ചുപോകും. മുല്ലപ്പെരിയാര്‍ വിഷയത്തില്‍ ജലത്തേക്കാള്‍ ജനങ്ങളുടെ ജീവനു പ്രാധാനം നല്‍കണം. അണക്കെട്ട്‌ സുരക്ഷിതമല്ലെന്ന്‌ പ്രഖ്യാപിക്കുന്നതിന്‌ നിയമസഭയ്ക്ക്‌ തെളിവുകളുടെ ആവശ്യമില്ല. അപകടശേഷം നടപടി സ്വീകരിക്കുന്നതിനേക്കാള്‍ നല്ലത്‌ മുന്‍കരുതലെടുക്കുന്നതാണ്‌. ഡാം സുരക്ഷിതമാണെന്ന 2006ലെ സുപ്രീംകോടതി ഉത്തരവ്‌ ജനങ്ങളുടെ ആശങ്ക മാറ്റില്ല". എന്നാല്‍ ഇതെല്ലാം മറന്ന്‌ 2006ല്‍ കേരള നിയമസഭ പാസാക്കിയ കേരള ഇറിഗേഷന്‍ ആന്റ്‌ വാട്ടര്‍ കണ്‍സര്‍വേഷന്‍(ഭേദഗതി) നിയമം ഭരണഘടനാ വിരുദ്ധവും ജുഡീഷ്യറിലെ മറികടക്കാന്‍ ലക്ഷ്യമിട്ടുള്ളതുമാണെന്നാണ്‌ ഇന്നലെ വിധിന്യായത്തില്‍ ചീഫ്‌ ജസ്റ്റിസ്‌ ആര്‍.എം ലോധ വിശേഷിപ്പിച്ചത്‌. 
വിസ്താര വേളയില്‍ കോടതിയില്‍ നിന്നും തമിഴ്‌നാടിന്‌ പ്രതികൂലമായി നിരന്തരം പരാമര്‍ശങ്ങളുണ്ടായിരുന്നു. തമിഴ്‌നാടിന്റെ വാദങ്ങളെയെല്ലാം പലപ്പോഴും തള്ളിയ കോടതി കേരളത്തിന്റെ അഭിഭാഷകരുടെ വാദങ്ങളെ അംഗീകരിക്കുകയും ചെയ്തിരുന്നു. കഴിഞ്ഞ വര്‍ഷം ജൂലൈ 23 മുതല്‍ ആഗസ്ത്‌ 21വരെ തുടര്‍ച്ചയായ ദിവസങ്ങളിലായാണ്‌ സുപ്രീംകോടതിയില്‍ മുല്ലപ്പെരിയാര്‍ കേസിന്റെ വാദം നടന്നത്‌. വാദം തുടങ്ങി ആദ്യ ദിനം തന്നെ 999 വര്‍ഷത്തെ കരാറിന്റെ നിയമസാധുതയില്‍ സംശയമുണ്ടെന്ന പരാമര്‍ശം കോടതി നടത്തി. തുടര്‍ന്ന്‌ മുല്ലപ്പെരിയാര്‍ ഉന്നതാധികാര സമിതിയുടെ റിപ്പോര്‍ട്ട്‌ അന്തിമമല്ലെന്നും റിപ്പോര്‍ട്ട്‌ പ്രഥമ ദൃഷ്ട്യാതന്നെ അംഗീകരിക്കാനാകില്ലെന്നും കോടതി നിരീക്ഷിച്ചു.
1886ല്‍ തിരുവിതാംകൂര്‍ രാജവംശവും ബ്രിട്ടീഷ്‌ സര്‍ക്കാരും തമ്മിലുണ്ടാക്കിയ 999 വര്‍ഷത്തെ കരാര്‍ മുന്‍നിര്‍ത്തിയാണ്‌ മുല്ലപ്പെരിയാറില്‍ നിന്നുള്ള വെള്ളത്തിന്‌ തമിഴ്‌നാട്‌ സര്‍ക്കാര്‍ അവകാശവാദം ഉന്നയിക്കുന്നതെന്നും ഈ കരാറില്‍ തമിഴ്‌നാട്‌ എവിടെയാണ്‌ കക്ഷിയായി വരുന്നതെന്നും ചോദിച്ച കോടതി കരാര്‍ അപ്രസക്തമാണെങ്കില്‍ കേരള സംസ്ഥാന രൂപീകരണ നിയമം റദ്ദാകുന്ന അവസ്ഥയുണ്ടാകുമെന്ന നിലപാടാണ്‌ വിധിപറഞ്ഞ ഇന്നലെ സ്വീകരിച്ചത്‌. 
മുല്ലപ്പെരിയാര്‍ നദീജല കരാര്‍ നിലനില്‍ക്കുന്നതല്ലെന്നും 2003ലെ ജലസേചന നിയമം നടപ്പാക്കിയതോടെ കരാറിന്റെ പ്രാബല്യം നഷ്ടമായതായും കേരളം സുപ്രീംകോടതിയില്‍ വാദിച്ചിരുന്നു. എന്നാല്‍ അതംഗീകരിക്കാതിരുന്ന 2006ലെ സുപ്രീംകോടതി വിധി ഭരണഘടനാ ബെഞ്ചും ശരിവെച്ചു. മുല്ലപ്പെരിയാര്‍ അന്തര്‍സംസ്ഥാന നദി അല്ലെന്നുള്ള വാദങ്ങളെ കേരള പിഡബ്ല്യുഡിയുടെ രേഖകള്‍ സഹിതമാണ്‌ കോടതി തള്ളിയത്‌.
ഉന്നതാധികാര സമിതി കേരളത്തിന്റെ വാദങ്ങള്‍ കേള്‍ക്കാന്‍ തയ്യാറായില്ലെന്ന പരാതി ബോധ്യമായ കോടതി മുല്ലപ്പെരിയാര്‍ കേസില്‍ കേരളത്തിന്‌ കൂടുതല്‍ വാദങ്ങള്‍ ഉന്നയിക്കാന്‍ അനുമതി നല്‍കിയിരുന്നു. എന്നാല്‍ സംസ്ഥാനത്തിനു വേണ്ടി ഹാജരായ മുതിര്‍ന്ന അഭിഭാഷരന്‍ ഹരീഷ്‌ സാല്‍വേയുടെ വാദങ്ങളെല്ലാം കോടതി തള്ളിക്കളഞ്ഞതായി വിധി വ്യക്തമാക്കുന്നു. 
ഉന്നതാധികാര സമിതിക്കു മുമ്പാകെ തമിഴ്‌നാട്‌ നടത്തിയ കള്ളക്കളികള്‍ സുപ്രീംകോടതി തന്നെ കണ്ടുപിടിച്ചിരുന്നതാണ്‌. മുല്ലപ്പെരിയാര്‍ അണക്കെട്ടില്‍ നിന്നു നഷ്ടപ്പെട്ട കുമ്മായത്തിന്റെ അളവ്‌ വ്യക്തമാക്കുന്നതിനായി തമിഴ്‌നാട്‌ ഹാജരാക്കിയ സാക്ഷി സമിതിക്ക്‌ മുമ്പാകെ നല്‍കിയ തെളിവുകള്‍ മണ്ടത്തരമാണെന്ന്‌ കേസിലെ വാദം പൂര്‍ത്തിയായ ആഗസ്ത്‌ 21ന്‌ സുപ്രീം കോടതി കണ്ടെത്തിയിരുന്നു. കാവേരി സെല്‍ ചെയര്‍മാനും ഹൈഡ്രോളജിസ്റ്റുമായ സുബ്രഹ്മണ്യന്‍ കുമ്മായ ചോര്‍ച്ചയുമായി ബന്ധപ്പെട്ട്‌ നല്‍കിയത്‌ തെറ്റായ തെളിവുകളാണെന്ന്‌ വാദം കേട്ട ജസ്റ്റിസുമാര്‍ വ്യക്തമാക്കിയതാണ്‌. 
2006 ല്‍ കേരളം പാസാക്കിയ ഡാം സുരക്ഷാ അതോറിറ്റി നിയമം ജലനിരപ്പ്‌ ഉയര്‍ത്താനുള്ള സുപ്രീംകോടതി വിധി അട്ടിമറിക്കാന്‍ മാത്രം ഉദ്ദേശിച്ചുള്ളതാണെന്ന തമിഴ്‌നാടിന്റെ വാദം അംഗീകരിച്ച കോടതി ഈ നിയമം റദ്ദാക്കിയത്‌ മറ്റുപല കേസുകളിലും സംസ്ഥാനത്തിന്‌ തിരിച്ചടിയാകും. 
ഹരീഷ്‌ സാല്‍വേയ്ക്ക്‌ പുറമേ മോഹന്‍ കട്ടാര്‍ക്കി, രാജീവ്‌ ധവാന്‍, വി.ഗിരി, എം.ആര്‍.രമേശ്ബാബു എന്നീ അഭിഭാഷകരാണ്‌ കേരളത്തിനു വേണ്ടി കോടതിയില്‍ ഹാജരായത്‌. തമിഴ്‌നാടിന്‌ വേണ്ടി മുതിര്‍ന്ന അഭിഭാഷകന്‍ വിനോദ്‌ ബോബ്ഡേയാണ്‌ ഹാജരായത്‌. ഇരു വിഭാഗം അഭിഭാഷകര്‍ക്കും അഞ്ചു ദിവസങ്ങള്‍ വീതം സ്വന്തം ഭാഗം ന്യായീകരിക്കുന്നതിനായി ലഭിച്ചിരുന്നു. വിസ്താരം പൂര്‍ത്തിയായി എട്ടു മാസങ്ങള്‍ക്ക്‌ ശേഷമുണ്ടായ വിധി കേരളത്തിന്‌ എതിരാകുമ്പോള്‍ ഇനിയെന്തു ചെയ്യണമെന്ന സംശയം സംസ്ഥാന സര്‍ക്കാരിനുണ്ട്‌. 
    
</TEXT>
</DOC>