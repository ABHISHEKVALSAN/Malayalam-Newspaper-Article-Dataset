<DOC>
<DOCNO>114110237750.utf8</DOCNO>
<TEXT>


           മാണിയെ ഇടതുപക്ഷവും കൈവിട്ടു ; രാജിവെക്കണമെന്ന് പിണറായിയും പന്ന്യനും    

Sunday 2 November 2014 10:27 pm IST

        തിരുവനന്തപുരം: ബാര്‍ കോഴ ഇടപാടില്‍ സര്‍ക്കാര്‍ വിജിലന്‍സ് അന്വേഷണം പ്രഖ്യാപിച്ചതോടെ മന്ത്രി കെ.എം. മാണിയെ ഇടത് പക്ഷവും കയ്യൊഴിഞ്ഞു. മാണിക്കെതിരെ ഗുരുതര ആരോപണം ഉയര്‍ന്നിട്ടും മൗനം പാലിച്ചിരുന്ന സിപിഎമ്മും സിപിഐയും വിജിലന്‍സ് അന്വേഷണം പ്രഖ്യാപിച്ചതോടെ മാണിക്കെതിരെ തിരിയാന്‍ നിര്‍ബന്ധിതരാവുകയായിരുന്നു.

വിജിലന്‍സ് അന്വേഷണം പ്രഖ്യാപിച്ച സാഹചര്യത്തില്‍ കെ.എം. മാണി രാജിവയ്ക്കണമെന്നാവശ്യപ്പെട്ട് സിപിഎം സംസ്ഥാന സെക്രട്ടറി പിണറായി വിജയന്‍ രംഗത്ത് വന്നു. ഒരു തരത്തിലുമുള്ള അന്വേഷണവും ആവശ്യമില്ലെന്നും ആക്ഷേപത്തില്‍ താന്‍ കക്ഷിയായതുകൊണ്ട് ഇക്കാര്യം തനിക്കറിയാമെന്നും മുഖ്യമന്ത്രി ഉമ്മന്‍ ചാണ്ടി വ്യക്തമാക്കിയതിനു പിന്നാലെയാണു വിജിലന്‍സ് അന്വേഷണം വന്നത്. കോഴ ഇടപാടില്‍ വസ്തുതയും അടിസ്ഥാനവും ഉണ്ടെന്ന പ്രാഥമിക നിഗമനത്തില്‍ സര്‍ക്കാര്‍ എത്തിച്ചേര്‍ന്നതുകൊണ്ടാവണം വിജിലന്‍സ് അന്വേഷണം നടത്താന്‍ ഇപ്പോള്‍ തീരുമാനിച്ചത്. ആ സാഹചര്യത്തില്‍ മന്ത്രിസ്ഥാനത്തിരുന്നുകൊണ്ട് കെ.എം. മാണി അന്വേഷണത്തെ നേരിടുന്നതു ഭൂഷണമല്ല. എത്രയും വേഗം മന്ത്രിസ്ഥാനം ഒഴിയാന്‍ മാണി തയ്യാറാകണം. ഇല്ലെങ്കില്‍ മാണിയെ മുഖ്യമന്ത്രി പുറത്താക്കണമെന്നും പിണറായി ആവശ്യപ്പെട്ടു.

പിണറായിക്ക് പുറകെ മാണി രാജി വയ്ക്കണമെന്നാവശ്യപ്പെട്ട് സിപിഐ സംസ്ഥാന സെക്രട്ടറി പന്ന്യന്‍ രവീന്ദ്രനും രംഗത്തു വന്നു. മാണി രാജിവയ്ക്കണമെന്നും കോഴ ആരോപണം ഒരു സിറ്റിങ് ജഡ്ജിയെക്കൊണ്ട് അന്വേഷിപ്പിക്കാന്‍ സര്‍ക്കാര്‍ തയ്യാറാവണമെന്നും പന്ന്യന്‍ ആവശ്യപ്പെട്ടു. ആരോപണത്തെ ഗൂഢാലോചനയുടെ പേരുപറഞ്ഞ് വഴിമാറ്റാനാണ് യുഡിഎഫ് സര്‍ക്കാര്‍ ശ്രമിക്കുന്നത്. യുഡിഎഫിലെ എല്ലാ കക്ഷികളും മാണിയുടെ പിന്നില്‍ ഉറച്ചു നില്‍ക്കുന്നുവെന്നു പറയുന്നു. അതിന്റെ അര്‍ത്ഥം അഴിമതി യുഡിഎഫ് സര്‍ക്കാരിന് അലങ്കാരമെന്നാണ്.

സര്‍ക്കാര്‍ പ്രഖ്യാപിച്ച വിജിലന്‍സ് അന്വേഷണം ജനങ്ങളുടെ കണ്ണില്‍ പൊടിയിടാനാണ്. സര്‍ക്കാരിനു കീഴിലുള്ള ഏതെങ്കിലുമൊരു ഉദ്യോഗസ്ഥന്‍ മന്ത്രിയുമായി ബന്ധപ്പെട്ട അഴിമതിക്കേസ് അന്വേഷിച്ചാല്‍ മന്ത്രിയെ കുറ്റവിമുക്തനാക്കാനേ അത് ഉപകരിക്കു. ഇക്കാര്യം സുപ്രീംകോടതി തന്നെ കേരള സര്‍ക്കാരിനെക്കുറിച്ച് പരസ്യമായി വ്യക്തമാക്കിയിട്ടുള്ളതാണ്. കെ.എം. മാണിയെ അടര്‍ത്തിയെടുക്കാന്‍ ഇടതുപക്ഷ ജനാധിപത്യ മുന്നണി ഇതിനിടയില്‍ കളിക്കുന്നുവെന്ന് ആരോപണമുയര്‍ന്നിരുന്നു. എല്‍ഡിഎഫിലേക്ക് മാണിയെ ക്ഷണിക്കുമെന്ന് ആരും കരുതേണ്ട. അതിനെ മറയാക്കി മാണിയെ രക്ഷിക്കാന്‍ ശ്രമിക്കേണ്ടെന്നും പന്ന്യന്‍ കൂട്ടിച്ചേര്‍ത്തു.

ഒരു കോടി രൂപയുടെ കോഴ ആരോപണം മാണിക്കെതിരെ ഉയര്‍ന്നിട്ടും സിപിഎം അന്വേഷണം ആവശ്യപ്പെടാനോ പ്രതിഷേധം പ്രകടിപ്പിക്കാനോ തയ്യാറായിരുന്നില്ല. വി.എസ്. അച്യുതാനന്ദന്‍ അന്വേഷണമാവശ്യപ്പെട്ട് സര്‍ക്കാരിന് കത്ത് നല്‍കിയതൊഴിച്ചാല്‍ വിഷയത്തില്‍ കടുത്ത നിലപാടെടുക്കാന്‍ സിപിഎം നേതൃത്വം തയ്യാറായിരുന്നില്ല. കഴിഞ്ഞ ദിവസം പിണറായി വിളിച്ച് ചേര്‍ത്ത് വാര്‍ത്താ സമ്മേളനത്തിലും മാണിയെ ആക്രമിക്കാന്‍ അദ്ദേഹം തയ്യാറായിരുന്നില്ല. ഇത് പാര്‍ട്ടിക്കുള്ളിലും പുറത്തും കടുത്ത പ്രതിഷേധത്തിനും വിമര്‍ശനത്തിനിമിടയാക്കിയിരുന്നു.
    
</TEXT>
</DOC>