<DOC>
<DOCNO>114052302352.utf8</DOCNO>
<TEXT>


           ചൈനയും മോദിക്ക്‌ ആശംസയറിയിച്ചു    

Friday 23 May 2014 10:38 pm IST

        ബീജിംഗ്‌: അമേരിക്കയ്ക്കു പിന്നാലെ ചൈനയും നിയുക്ത ഇന്ത്യന്‍ പ്രധാനമന്ത്രി നരേന്ദ്ര മോദിയെ അഭിനന്ദിച്ച്‌ ആശംസയറിയിച്ചു. ഇന്ത്യയുമായുള്ള നയതന്ത്ര ബന്ധങ്ങള്‍ ശക്തിപ്പെടുത്തി യോജിച്ചുപ്രവര്‍ത്തിക്കാനുള്ള സന്നദ്ധതയും ആഗ്രഹവും പ്രകടിപ്പിക്കുന്നപ്രത്യേക സന്ദേശം ഇന്നലെ കൈമാറി. ചൈനയിലെ ഇന്ത്യന്‍ അംബാസഡര്‍ അശോക്‌ കെ. കാന്തക്ക്‌ ഇന്നലെ ചൈനാ വിദേശകാര്യ മന്ത്രി വാങ്ങ്‌ യീ ആണ്‌ സന്ദേശം അയച്ചത്‌. 
ബിജെപിയുടെ തെരഞ്ഞെടുപ്പു വിജയത്തിനു ശേഷം പുതിയ സര്‍ക്കാര്‍ അധികാരത്തില്‍ വരുന്നതിനു മുമ്പുള്ള ആദ്യ ഔദ്യോഗിക വിനിമയമാണ്‌ ഈ സന്ദേശം. ഇരു രാജ്യങ്ങളും തമ്മിലുള്ള ബന്ധം കൂടുതല്‍ ദൃഢവും ഹൃദ്യവുമാക്കുന്നതിനുള്ള സന്നദ്ധതയാണ്‌ സന്ദേശത്തിന്റെ ഉള്ളടക്കമെന്നല്ലാതെ കൂടുതല്‍ വിവരങ്ങള്‍ വെളിപ്പെടുത്താന്‍ ഇരു രാജ്യങ്ങളിലെയും ഉദ്യോഗസ്ഥര്‍ തയ്യാറല്ല. ചൈനാ പ്രധാനമന്ത്രി ഇന്ത്യന്‍ പ്രധാനമന്ത്രിയായി മോദി അധികാരമേറ്റു കഴിഞ്ഞാല്‍ ഔദ്യോഗികമായി ആശംസയറിയിക്കുമെന്ന്‌ ചൈനീസ്‌ ഔദ്യോഗിക വൃത്തങ്ങള്‍ അറിയിച്ചു.
വോട്ടെണ്ണല്‍ കഴിഞ്ഞ പിറ്റേന്ന്‌ ചൈനാ വിദേശകാര്യ വക്താവ്‌ മോദിയെ ആശംസയറിയിച്ച്‌ സന്ദേശം അയച്ചിരുന്നു.
    
</TEXT>
</DOC>