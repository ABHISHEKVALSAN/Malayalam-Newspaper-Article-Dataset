<DOC>
<DOCNO>114111942983.utf8</DOCNO>
<TEXT>


           ഓഫീസ് ഇന്‍ചാര്‍ജ്ജിന് സസ്‌പെന്‍ഷന്‍  കെഎസ്ആര്‍ടിസി പന്തളം ഡിപ്പോയില്‍ വന്‍ ക്രമക്കേട്    

Wednesday 19 November 2014 7:44 pm IST

        പന്തളം: പന്തളം കെഎസ്ആര്‍ടിസി ഓപ്പറേറ്റിംഗ് സെന്ററില്‍ വന്‍ സാമ്പത്തിക ക്രമക്കേടുകള്‍ വരുത്തിയതായി ഓഡിറ്റ് വിഭാഗം കണ്ടെത്തി. ഇതിന്റെ അടിസ്ഥാനത്തില്‍ ഓഫീസ് ഇന്‍ചാര്‍ജ്ജ് പന്തളം സ്വദേശി ഷാഹുല്‍ ഹമീദ് റാവുത്തരെ അന്വേഷണ വിധേയമായി സസ്‌പെന്റ് ചെയ്തു.

ഡ്രൈവര്‍, കണ്ടക്ടര്‍ തുടങ്ങിയ താല്‍ക്കാലിക ജീവനക്കാര്‍ക്ക് അധിക ഡ്യൂട്ടി രേഖപ്പെടുത്തി സാമ്പത്തിക തട്ടിപ്പ് നടത്തിയതായാണ് കണ്ടെത്തിയിരിക്കുന്നത്. 2014 ജനുവരി മുതല്‍ മെയ് വരെയുള്ള കണ്ടക്ടര്‍, ഡ്രൈവര്‍ വിഭാഗം ജീവനക്കാരുടെ ഹാജര്‍ബുക്കുകളും അനുബന്ധ രേഖകളും പരിശോധിച്ചതിന്റെ അടിസ്ഥാനത്തിലാണ് അപാകതകളും ക്രമക്കേടും കണ്ടെത്തിയത്.

ഇതേത്തുടര്‍ന്ന് കെഎസ്ആര്‍ടിസി ഒഎഡി വിഭാഗം മാനേജ്‌മെന്റിന് റിപ്പോര്‍ട്ട് സമര്‍പ്പിച്ചത്. അര്‍ഹതയില്ലാതെ വീക്കിലി ഓഫീനൊപ്പം ക്യാഷ്വല്‍ അവധി, കോമ്പന്‍സേറ്ററിഓഫ്, പൊതുഅവധി എന്നിവ അനുവദിക്കുക, അനര്‍ഹമായി ഡ്യൂട്ടി രജിസ്റ്റര്‍ രേഖപ്പെടുത്തി ശമ്പളം നല്‍കുക എന്നിവയ്ക്കുപുറമേ പൊതു അവധി ദിവസങ്ങളില്‍ അധിക ഡ്യൂട്ടികള്‍ രേഖപ്പെടുത്തുകയും ചെയ്തതാണ് ക്രമവിരുദ്ധമായി ഓഡിറ്റ് വിഭാഗം കണ്ടെത്തിയത്.

കഴിഞ്ഞ ഒന്‍പത് വര്‍ഷമായി ഷാഹുല്‍ഹമീദ് പന്തളത്ത് ജോലി ചെയ്തുവരികയായിരുന്നു. ഇതിനാല്‍ അന്നുമുതല്‍ ഇത്തരം ക്രമക്കേടുകള്‍ നടന്നിട്ടുള്ളതായും സംശയമുണ്ട്. എന്നാല്‍ അന്വേഷണത്തിനെതിരേ ഭരണ,പ്രതിപക്ഷ യൂണിയനുകള്‍ ഒറ്റക്കെട്ടായി രംഗത്ത് എത്തിയിട്ടുണ്ട്. ഓഡിറ്റിംഗിനെത്തിയ ഉദ്യോഗസ്ഥരെ ഭീഷണിപ്പെടുത്താനും ഇരുയൂണിയന്‍ നേതാക്കളുടെ ഭാഗത്തുനിന്നും ശ്രമമുണ്ടായി.
    
</TEXT>
</DOC>