<DOC>
<DOCNO>114102435313.utf8</DOCNO>
<TEXT>


           സര്‍ദാര്‍ പട്ടേല്‍ ജന്മദിനം  ദേശീയ ഏകതാദിനമായി ആഘോഷിക്കുന്നു    

Friday 24 October 2014 7:53 pm IST

         ന്യൂദല്‍ഹി: സര്‍ദാര്‍ വല്ലഭായ് പട്ടേലിന്റെ ജന്മദിനമായ ഒക്‌ടോബര്‍ 31 ദേശീയ ഏകതാദിനമായി ആഘോഷിക്കുന്നു. ദേശീയ ഏകതാ ദിനത്തോടനുബന്ധിച്ച് എല്ലാ സര്‍ക്കാര്‍ സ്ഥാപനങ്ങളിലും പൊതുമേഖലാ സ്ഥാപനങ്ങളിലും സ്‌കൂളുകളിലും രാജ്യത്തിന്റെ ഐക്യവും അഖണ്ഡതയും സുരക്ഷയും ശക്തിപ്പെടുത്തുന്നതിനായുള്ള പ്രതിജ്ഞ എടുക്കും.

റണ്‍ ഫോര്‍ യൂണിറ്റി കൂട്ടയോട്ടങ്ങളും പോലീസ്-അര്‍ദ്ധ സൈനിക വിഭാഗങ്ങളുടെ മാര്‍ച്ച്പാസ്റ്റുകളും രാജ്യത്തെമ്പാടും നടക്കുമെന്ന് കേന്ദ്രആഭ്യന്തരമന്ത്രാലയം അറിയിച്ചു.

രാജ്യത്തെ എല്ലാ സ്‌കൂളുകളിലും കോളേജുകളിലും ദേശീയ ഏകതാ ദിവസത്തിന്റെ ഭാഗമായുള്ള പ്രതിജ്ഞാ പരിപാടികള്‍ നടത്തുന്നതിനുള്ള നിര്‍ദ്ദേശം കേന്ദ്രമാനവ വിഭവ ശേഷി വകുപ്പ് നല്‍കിയിട്ടുണ്ട്. കേന്ദ്ര-സംസ്ഥാന സര്‍ക്കാരുകളുടെയും കേന്ദ്രഭരണ പ്രദേശങ്ങളുടേയും മന്ത്രാലയങ്ങളും സര്‍ക്കാര്‍ വകുപ്പുകളും പരിപാടികള്‍ നടത്തും.

റണ്‍ ഫോര്‍ യൂണിറ്റി പരിപാടികളും സര്‍ക്കാരുകള്‍ സംഘടിപ്പിക്കുന്നുണ്ട്. പോലീസ്, സായുധ പോലീസ്,എന്‍സിസി, എന്‍എസ്എസ്, സ്‌കൗട്ട്‌സ്,ഗൈഡ്‌സ്, ഹോംഗാര്‍ഡ് എന്നീ വിഭാഗങ്ങള്‍ പങ്കെടുക്കുന്ന മാര്‍ച്ച് പാസ്റ്റുകള്‍ 31ന് വൈകുന്നേരം നടക്കും.
    
</TEXT>
</DOC>