<DOC>
<DOCNO>114061508068.utf8</DOCNO>
<TEXT>


           അച്ഛന്‍ മകനെ ചുറ്റികകൊണ്ട്‌ തലയ്ക്കടിച്ച്‌ കൊലപ്പെടുത്തി    

Sunday 15 June 2014 10:35 pm IST

കൊടകര: അച്ഛന്‍ മകനെ ചുറ്റികകൊണ്ട്‌ തലക്ക്‌ അടിച്ച്‌ കൊലപ്പെടുത്തി. വട്ടേക്കാട്‌ കൊല്ലാറ വീട്ടില്‍ പ്രശാന്ത്‌ (30) ആണ്‌ കൊല്ലപ്പെട്ടത്‌. പിതാവ്‌ രവീന്ദ്രനെ (55) കൊടകര പോലീസ്‌ കസ്റ്റഡിയിലെടുത്തു. 
സംഭവത്തെക്കുറിച്ച്‌ പോലീസ്‌ പറയുന്നതിങ്ങനെ: പേരാമ്പ്ര അപ്പോളോ ടയേര്‍സിലെ കരാര്‍ തൊഴിലാളിയാണ്‌ പ്രശാന്ത്‌. ഇയാള്‍ ഇടയ്ക്കിടെ മദ്യപിച്ച്‌ വന്ന്‌ വീട്ടില്‍ വഴക്കുണ്ടാക്കുകയും മദ്യലഹരിയില്‍ അമ്മ ശാന്തയെ അസഭ്യം പറയുകയും ദേഹോപദ്രവമേല്‍പ്പിക്കുകയും ചെയ്യുമായിരുന്നു. 
ശനിയാഴ്ച രാത്രിയിലും ഇയാള്‍ വീട്ടിനുള്ളിലിരുന്നു മദ്യപിക്കുകയും അമ്മ ശാന്തയെ ചുറ്റിക കൊണ്ടടിക്കാന്‍ ശ്രമിക്കുകയും ചെയ്തു. ഇതുകണ്ട്‌ തടയാന്‍ ചെന്ന പിതാവിനെയും ഇയാള്‍ ആക്രമിക്കാന്‍ ശ്രമിച്ചു. ചുറ്റിക പിടിച്ചു വാങ്ങിയ ശേഷം രവീന്ദ്രന്‍ മകനെ ചുറ്റികക്കടിച്ച്‌ വീഴ്ത്തുകയും ബഡ്‌ ഷീറ്റ്‌ ഉപയോഗിച്ച്‌ കൈ കാലുകള്‍ ബന്ധിക്കുകയും ചെയ്തു. 
പുലര്‍ച്ചെ ഒന്നരയോടെ രവീന്ദ്രന്‍ സമീപത്ത്‌ താമസിക്കുന്ന ബന്ധുവിനെ വിളിച്ച്‌ വിവരം പറയുകയും ഇയാള്‍ വന്നുനോക്കിയപ്പോള്‍ പ്രശാന്തിനെ രക്തം വാര്‍ന്ന്‌ മരിച്ച നിലയില്‍ കാണപ്പെടുകയുമായിരുന്നു. കൊലയ്ക്കുപയോഗിച്ച ചുറ്റികയും പ്രശാന്ത്‌ കഴിച്ചിരുന്ന മദ്യക്കുപ്പിയും വീടിനുള്ളില്‍ നിന്നും പോലീസ്‌ കണ്ടെടുത്തു.
സ്പെഷ്യല്‍ ബ്രാഞ്ച്‌ ഡിവൈഎസ്പി: സി.ആര്‍. സേവ്യര്‍, കൊടകര സിഐ: കെ.സുമേഷ്‌ എന്നിവരുടെ നേതൃത്വത്തില്‍ പോലീസ്‌ സ്ഥലത്തെത്തി മേല്‍നടപടികള്‍ സ്വീകരിച്ചു. മൃതദേഹം പോസ്റ്റ്മൊര്‍ട്ടത്തിനുശേഷം വീട്ടുവളപ്പില്‍ സംസ്കരിച്ചു. 
    
</TEXT>
</DOC>