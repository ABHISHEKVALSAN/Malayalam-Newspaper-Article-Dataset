<DOC>
<DOCNO>114092186698.utf8</DOCNO>
<TEXT>


           തൊഴിലുറപ്പ്‌ കുടിശ്ശിക തീര്‍ക്കാന്‍ മെയിന്റനന്‍സ്‌ ഫണ്ട്‌ വകമാറ്റുന്നു    

Sunday 21 September 2014 10:08 am IST

        കാസര്‍കോട്‌: സംസ്ഥാനത്ത്‌ തൊഴിലുറപ്പ്‌ പദ്ധതിയിലെ നാനൂറ്‌ കോടിയിലധികം രൂപയുടെ കുടിശ്ശിക തീര്‍ക്കുന്നതിന്‌ തൃത്താല പഞ്ചായത്തുകള്‍ക്ക്‌ അനുവദിച്ച മെയിന്റനന്‍സ്‌ ഫണ്ട്‌ വകമാറ്റാന്‍ സര്‍ക്കാര്‍ ഉത്തരവ്‌. മെയിന്റനന്‍സ്‌ ഫണ്ടില്‍ നിന്നും തുക പിന്‍വലിച്ച്‌ മഹാത്മ ഗാന്ധി റൂറല്‍ എംപ്ലോയ്മെന്റ്‌ ഗ്യാരന്റി സൊസൈറ്റിയുടെയും തൊഴിലുറപ്പ്‌ സംസ്ഥാന മിഷന്‍ ഡയറക്ടറുടെയും സംയുക്ത അക്കൗണ്ടില്‍ നിക്ഷേപിക്കാനാണ്‌ തദ്ദേശ സ്വയംഭരണ വകുപ്പ്‌ ഈ മാസം 26ന്‌ ഇറക്കിയ ഉത്തരവില്‍ പറയുന്നത്‌. തൊഴിലുറപ്പ്‌ പദ്ധതി യുപിഎ സര്‍ക്കാരിന്റെ വന്‍ നേട്ടമായി ഉയര്‍ത്തിക്കാണിച്ച്‌ പ്രചരണം നടക്കുന്നതിനിടെ കോടികളുടെ കുടിശ്ശിക നാണക്കേടുണ്ടാക്കിയിരുന്നു. തൊഴിലാളികള്‍ സമരരംഗത്തിറങ്ങുക കൂടി ചെയ്തതോടെ തെരഞ്ഞെടുപ്പിലെ തിരിച്ചടി ഭയന്നാണ്‌ തദ്ദേശസ്വയംഭരണ സ്ഥാപനങ്ങളെ പ്രതിസന്ധിയിലാക്കുന്ന തീരുമാനം സര്‍ക്കാര്‍ കൈക്കൊണ്ടിരിക്കുന്നത്‌.
വേതനം നല്‍കുന്നതില്‍ കാലതാമസം ഉണ്ടാകുമ്പോള്‍ സംസ്ഥാന സര്‍ക്കാരുകള്‍ നഷ്ടപരിഹാരം നല്‍കണമെന്ന എന്‍ആര്‍ഇജിഎ വ്യവസ്ഥയില്‍ നിന്നും രക്ഷപ്പെടുന്നതിനുള്ള തന്ത്രം കൂടിയാണിത്‌. കേന്ദ്ര സര്‍ക്കാരില്‍ നിന്നും നടപ്പ്‌ സാമ്പത്തിക വര്‍ഷം ഫണ്ട്‌ ലഭിക്കില്ലെന്ന്‌ ഉറപ്പായതോടെയാണ്‌ മെയിന്റനന്‍സ്‌ ഫണ്ട്‌ വകമാറ്റുന്നതിന്‌ ഉത്തരവിറക്കിയത്‌. തെരഞ്ഞെടുപ്പ്‌ അടുത്തതോടെയാണ്‌ തിരക്കിട്ട തീരുമാനം. വകമാറ്റുന്ന ഫണ്ട്‌ കേന്ദ്ര സര്‍ക്കാരില്‍ നിന്നും കുടിശ്ശിക ലഭ്യമാകുന്ന മുറക്ക്‌ തിരികെ നല്‍കുമെന്ന്‌ ഉത്തരവില്‍ പറയുന്നു. പഞ്ചായത്തുകളുടെ പദ്ധതി തുകയില്‍ 65 ശതമാനമെങ്കിലും ചെലവാകാത്ത പക്ഷം ബാക്കി വരുന്ന തുക അടുത്ത വര്‍ഷത്തിലെ പദ്ധതി വിഹിതത്തില്‍ നഷ്ടമാകുമെന്ന നിബന്ധനയില്‍ നിന്നും ഒഴിവാക്കപ്പെടുമെന്ന വാഗ്ദാനവും ഉത്തരവിലുണ്ട്‌. ഇത്‌ തദ്ദേശസ്വയം ഭരണ സ്ഥാപനങ്ങള്‍ക്ക്‌ ചെലവ്‌ പെരുപ്പിച്ച്‌ കാട്ടാന്‍ സഹായകരമാകും. നടപ്പ്‌ സാമ്പത്തിക വര്‍ഷത്തില്‍ ചെലവഴിക്കാന്‍ സാധ്യതയില്ലാത്ത റോഡ്‌, റോഡിതര മെയിന്റനന്‍സ്‌ ഫണ്ടാണ്‌ ഇത്തരത്തില്‍ വകമാറ്റി ചെലവഴിക്കാന്‍ നിര്‍ദ്ദേശം നല്‍കിയിട്ടുള്ളത്‌. അടുത്ത സാമ്പത്തിക വര്‍ഷത്തില്‍ തുക തിരികെ ലഭിക്കാന്‍ കാലതാമസമുണ്ടാകുന്ന പക്ഷം പഞ്ചായത്തുകള്‍ക്ക്‌ ഇത്‌ വന്‍ ബാധ്യതയാകും. നടപ്പ്‌ സാമ്പത്തിക വര്‍ഷം ആരംഭിച്ചിട്ടുള്ളതും എന്നാല്‍ പൂര്‍ത്തീകരിക്കാത്തതുമായ മെയിന്റനന്‍സ്‌ പ്രവൃത്തികളുടെ ബില്ല്‌ തയ്യാറാക്കുന്നത്‌ അടുത്ത സാമ്പത്തിക വര്‍ഷത്തിന്റെ ആദ്യമാസങ്ങളിലായിരിക്കും. തുക മാറ്റി നിക്ഷേപിക്കുന്നത്‌ വഴി ഇത്തരം പ്രവൃത്തികളുടെ ബില്ല്‌ അനുവദിക്കാനാകാതെ തദ്ദേശഭരണ സ്ഥാപനങ്ങള്‍ പ്രതിസന്ധിയിലാകും. പല ഗ്രാമപഞ്ചായത്തുകളും അപകടം മുന്‍കൂട്ടിക്കണ്ട്‌ എതിര്‍പ്പുയര്‍ത്തിയിട്ടുണ്ട്‌.
    
</TEXT>
</DOC>