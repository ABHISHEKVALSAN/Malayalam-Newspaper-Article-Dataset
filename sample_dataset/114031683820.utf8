<DOC>
<DOCNO>114031683820.utf8</DOCNO>
<TEXT>


           രാഷ്ട്രീയത്തില്‍ ശക്തമായി ഇടപെടുമെന്ന്‌ ബിഷപ്പ്‌ ആലഞ്ചേരി    

Sunday 16 March 2014 10:11 pm IST

കണ്ണൂര്‍: രാഷ്ട്രീയത്തില്‍ ശക്തമായി ഇടപെടുമെന്ന കത്തോലിക്കാസഭ ആര്‍ച്ച്‌ ബിഷപ്പിന്റെ പ്രഖ്യാപനം മുന്നണികളില്‍ അങ്കലാപ്പിന്‌ കാരണമായി. കണ്ണൂര്‍ ഇരിട്ടിയില്‍ കത്തോലിക്കാ കോണ്‍ഗ്രസ്‌ സംഘടിപ്പിച്ച തലശ്ശേരി അതിരൂപതാ കുടിയേറ്റ മഹാസംഗമ റാലി ഉദ്ഘാടനം ചെയ്തു കൊണ്ടാണ്‌ സീറോ മലബാര്‍ സഭാ ആര്‍ച്ച്‌ ബിഷപ്പ്‌ കര്‍ദ്ദിനാള്‍ മാര്‍ ജോര്‍ജ്ജ്‌ ആലഞ്ചേരിയാണ്‌ കത്തോലിക്കാ സഭാ രാഷ്ട്രീയത്തില്‍ ഇടപെടുമെന്ന്‌ പറഞ്ഞത്‌.
കത്തോലിക്കാ സഭക്ക്‌ രാഷ്ട്രീയമില്ല പക്ഷേ, സഭയാല്‍ നിയന്ത്രിക്കപ്പെടുന്ന അല്‍മായര്‍ക്ക്‌ കക്ഷി രാഷ്ട്രീയം വേണം.രാഷ്ട്രീയം തിരിച്ചറിഞ്ഞ്‌ വോട്ടു ചെയ്യണം. ചുമതലകള്‍ മറക്കുന്ന ഭരണകൂടങ്ങളെ നിയന്ത്രിക്കുവാനും അവരെ നേര്‍വഴിക്ക്‌ നയിക്കുവാനും രാഷ്ട്രീയം അത്യാവശ്യമാണെന്ന്‌ ആലഞ്ചേരി പറഞ്ഞു. സഭാ അദ്ധ്യക്ഷന്മാര്‍ ആത്മീയ കാര്യങ്ങള്‍ മാത്രം നോക്കി നടന്നാല്‍ മതിയെന്ന വാദം അസംബന്ധമാണ്‌. സജീവ രാഷ്ട്രീയത്തിനും ഭരണകൂടത്തിനും മാര്‍ഗ്ഗ ദര്‍ശനം നല്‍കുവാനും സാമ്പത്തികവും വിദ്യാഭ്യാസപരവും ആയ എല്ലാ വിഷയങ്ങളിലും സഭയാല്‍ നിയന്ത്രിക്കപ്പെടുന്ന അല്‍്മായരെ പ്രാപ്തരാക്കാനും മെത്രാന്മാര്‍ക്ക്‌ കഴിയണം .എല്ലാ കാര്യങ്ങളിലും ശ്രദ്ധയോടെ പ്രതികരിക്കുന്ന ഒരു സമൂഹത്തെ വളര്‍ത്തിയെടുക്കുകയെന്നതാണ്‌ അഖില കേരളാ കത്തോലിക്കാ കോണ്‍ഗ്രസിന്റെ ലക്ഷ്യമെന്നും അദ്ദേഹം പറഞ്ഞു. 
ബിഷപ്പിെ‍ന്‍റ പ്രസ്താവന വലിയവിവാദമാണ്‍ഉയര്‍ത്തിയത്‌. കഴിഞ്ഞ ദിവസം മാര്‍ മാത്യു ആനിക്കുഴിക്കാട്ടില്‍ കോണ്‍ഗ്രസ്‌ സ്ഥാനാര്‍ഥി ഡീന്‍കുര്യാക്കോസിനെ പരസ്യമായി ശകാരിച്ചിരുന്നു. ഇതുയര്‍ത്തിയ വിവാദങ്ങള്‍ കത്തിപ്പടരുകയാണ്‌.
    
</TEXT>
</DOC>