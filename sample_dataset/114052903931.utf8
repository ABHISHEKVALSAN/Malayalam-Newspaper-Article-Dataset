<DOC>
<DOCNO>114052903931.utf8</DOCNO>
<TEXT>


           ഓര്‍ഫനേജുകള്‍ അനധികൃതമായി കുട്ടികളെ പാര്‍പ്പിച്ച്‌ നേടിയത്‌ ലക്ഷങ്ങള്‍    

Thursday 29 May 2014 10:42 pm IST

        കോഴിക്കോട്‌: അനാഥാലയങ്ങള്‍, അഗതി മന്ദിരങ്ങള്‍ എന്നിവയുടെ നടത്തിപ്പുകളിലെ വിവര ശേഖരണം നടത്തുന്നതിന്റെ ഭാഗമായി മനുഷ്യാവകാശ കമ്മീഷന്‍ പാലക്കാട്ട്‌ ഇന്നലെ തെളിവെടുപ്പ്‌ നടത്തി. മുക്കം മുസ്ലിം ഓര്‍ഫനേജ്‌, തിരൂര്‍ അന്‍വാര്‍ ഹുദാ മദ്രസ്സ എന്നീ സ്ഥാപനങ്ങളിലേക്ക്‌ മറ്റു സംസ്ഥാനങ്ങളില്‍ നിന്നു കുട്ടികളെ എത്തിച്ച വിവാദസംഭവത്തെ തുടര്‍ന്നാണ്‌ കമ്മീഷന്റെ മുഖ്യ അന്വേഷണ ഉദ്യോഗസ്ഥന്‍ ഡിഐജി എസ്‌. ശ്രീജിത്ത്‌ തെളിവെടുപ്പ്‌ നടത്തിയത്‌. 

ഇതിനിടെ മുക്കം മുസ്ലിം ഓര്‍ഫനേജ്‌, മണാശ്ശേരി മുസ്ലിം ഓര്‍ഫനേജ്‌ എന്നീ സ്ഥാപനങ്ങള്‍ സര്‍ക്കാരിന്റെ മാര്‍ഗ്ഗ നിര്‍ദ്ദേശങ്ങള്‍ പാലിക്കാതെയാണ്‌ അന്യ സംസ്ഥാനങ്ങളിലെ കുട്ടികളെ പാര്‍പ്പിച്ചിരിക്കുന്നതെന്ന്‌ കോഴിക്കോട്‌ ലോക്കല്‍ ഫണ്ട്‌ ഓഡിറ്റ്‌ വിഭാഗം കണ്ടെത്തിയിരുന്നു. 2011 ല്‍ 25 ഉം 2012 ല്‍ 780, 2013 ല്‍ 113ഉം കുട്ടികളെയുമാണ്‌ മുക്കം മുസ്ലിം ഓര്‍ഫനേജ്‌ മറ്റു സംസ്ഥാനങ്ങളിലെ കുട്ടികളെ താമസിപ്പിച്ചത്‌. മണാശ്ശേരി മുസ്ലിം ഓര്‍ഫനേജാകട്ടെ 2011 ല്‍ 119 കുട്ടികളെയും 12 ല്‍ 400 കുട്ടികളെയും 13 ല്‍ 461 കുട്ടികളെയും ആണ്‌ താമസിപ്പിച്ചത്‌. സംസ്ഥാനത്തിന്‌ പുറത്ത്‌ നിന്ന്‌ കുട്ടികളെ പ്രവേശിപ്പിക്കുന്നതിനുള്ള നിബന്ധനകള്‍ ലംഘിച്ചാണ്‌ ഇത്രയും കുട്ടികളെ സ്ഥാപനത്തില്‍ ചേര്‍ത്തത്‌. അനധികൃതമായി താമസിപ്പിച്ച കുട്ടികളുടെ പേരില്‍ ഗ്രാന്റ്‌ വാങ്ങുകയും ചെയ്തതായി ഓഡിറ്റ്‌ വിഭാഗം കണ്ടെത്തി. മുക്കം മുസ്ലിം ഓര്‍ഫനേജ്‌ 14,56,775 രൂപയും മണാശ്ശേരി മുസ്ലിം ഓര്‍ഫനേജ്‌ 21,00368 രൂപയും അധികം ഗ്രാന്റ്‌ കൈപ്പറ്റിയതും കണ്ടെത്തി. ലോക്കല്‍ ഫണ്ട്‌ ഓഡിറ്റ്‌ ഓഫീസില്‍ നിന്നും വരവ്‌ ചെലവ്‌ കണക്കുകള്‍ ഓഡിറ്റ്‌ ചെയ്ത്‌ ഗ്രാന്റിനുള്ള അര്‍ഹതയുണ്ടെന്ന്‌ ശുപാര്‍ശ ചെയ്യുന്നതിനു മുമ്പേ ജില്ലാ സാമൂഹ്യ നീതി ഓഫിസില്‍ നിന്ന്‌ ഗ്രാന്റ്‌ അനുവദിക്കുകയും ചെയ്തു.

സര്‍ക്കാര്‍ പുറപ്പെടുവിച്ച മാര്‍ഗ്ഗ നിര്‍ദ്ദേശങ്ങളം ഉത്തരവുകളും ലംഘിച്ചാണ്‌ ഈ ഓര്‍ഫനേജുകള്‍ പ്രവര്‍ത്തിക്കുന്നതെന്ന്‌ കണ്ടെത്തിയിട്ടും സാമൂഹ്യ നീതി വകുപ്പ്‌ ഒരു നടപടിയും എടുത്തില്ല. കുട്ടികളുടെ താമസസ്ഥലത്തെ വില്ലേജ്‌ ഓഫീസര്‍ നല്‍കുന്ന ഡെസ്റ്റിറ്റിയൂഷന്‍ സര്‍ട്ടിഫിക്കറ്റ്‌, അതത്‌ സംസ്ഥാന സര്‍ക്കാരിന്റെ ശുപാര്‍ശപ്രകാരം ഓര്‍ഫനേജ്‌ കണ്‍ട്രോള്‍ ബോര്‍ഡിന്റെ പ്രത്യേക അനുമതി എന്നിവ ഉണ്ടായാലേ മറ്റു സംസ്ഥാനങ്ങളിലെ കുട്ടികളെ താമസിപ്പിക്കുവാന്‍ പാടുള്ളു. മറ്റു സംസ്ഥാനങ്ങളിലെ കുട്ടികളെ അനധികൃതമായി പ്രവേശിപ്പിക്കുകയും ലോക്കല്‍ ഫണ്ട്‌ ഓഡിറ്റിന്റെ അര്‍ഹത സാക്ഷ്യപത്രമില്ലാതെ ഗ്രാന്റ്‌ വാങ്ങിക്കുകയും ചെയ്തതിനെതിരെ യുക്തമായ അന്വേഷണം നടത്തണമെന്ന്‌ ലോക്കല്‍ ഫണ്ട്‌ ഓഡിറ്റ്‌ വിഭാഗം സീനിയര്‍ ഡപ്യൂട്ടി ഡയറക്ടര്‍ ശുപാര്‍ശ ചെയ്തിരുന്നു.

എന്നാല്‍ ഓര്‍ഫനേജുകള്‍ക്കെതിരെ നടപടി എടുക്കാനോ മറ്റു സംസ്ഥാനങ്ങളിലെ കുട്ടികളെക്കുറിച്ച്‌ അന്വേഷണം നടത്താനോ ജില്ലാ സാമൂഹ്യക്ഷേമ ഓഫീസര്‍ തയ്യാറായില്ല. ഈ വകുപ്പില്‍ സാമുദായിക സന്തുലനമില്ലാതെ ഒരു വിഭാഗം ഉദ്യോഗസ്ഥരെ മാത്രം തിരുകിക്കയറ്റിയതായും ആരോപണമുണ്ട്‌.
    
</TEXT>
</DOC>