<DOC>
<DOCNO>114092527962.utf8</DOCNO>
<TEXT>


           മാര്‍ക്‌സിസ്റ്റ് ഗ്രാമങ്ങളുടെ മനസ്സ് കീഴടക്കി ജനശക്തിയാത്ര    

Thursday 25 September 2014 11:16 pm IST

        കണ്ണൂര്‍: ബിജെപി അധ്യക്ഷന്‍ വി.മുരളീധരന്റെയും മുന്‍ അഖിലേന്ത്യാ സെക്രട്ടറി പി.കെ. കൃഷ്ണദാസിന്റെയും നേതൃത്വത്തിലുള്ള ജനശക്തിയാത്ര മാര്‍ക്‌സിസ്റ്റ് ഗ്രാമങ്ങളുടെ മനസ്സ് കീഴടക്കി ഇന്നലെ സമാപിച്ചു. വി. മുരളീധരന്‍ നയിച്ച ജാഥ ഇന്നലെ രാവിലെ സിപിഎം കോട്ടയെന്ന് വിളിപ്പേരുള്ള കൊളപ്പയില്‍ നിന്നാണ് ആരംഭിച്ചത്. ശ്രീകണ്ഠപുരം, മലപ്പട്ടം, കരിങ്കല്‍ക്കുഴി, കടമ്പേരി, കൊട്ടില, ചെറുകുന്ന്, മാങ്ങാട്, പാപ്പിനിശ്ശേരി, മൂന്ന് നിരത്ത് എന്നിവിടങ്ങളിലും യാത്രക്ക് വമ്പിച്ച സ്വീകരണം ലഭിച്ചു.

ചുവപ്പ് തോരണങ്ങളും ചെങ്കൊടിയും കെട്ടി ബിജെപി ജാഥയെ സ്വീകരിച്ച സിപിഎം നേതാക്കളുടെ നല്ല മനസ്സിന് നന്ദിപറഞ്ഞുകൊണ്ട് പ്രസംഗം ആരംഭിച്ച ജാഥാനായകന്‍ വി.മുരളീധരന്‍ ചുവപ്പില്‍ നിന്ന് കാവിയിലേക്കുള്ള ദൂരം വളരെ കുറവാണെന്നും ഇന്നല്ലെങ്കില്‍ നാളെ സഖാക്കള്‍ ഹരിത കുങ്കുമ പതാകയേന്തേണ്ടവരാണെന്നും ഓര്‍മ്മിപ്പിച്ചു.

ലോകത്തും രാജ്യത്താകമാനവും തകര്‍ന്നടിഞ്ഞ കമ്മ്യൂണിസം ഏതാനും നാളുകള്‍ക്കുള്ളില്‍ കേരളത്തിലും ഇല്ലാതാകും. ദേശീയ രാഷ്ട്രീയത്തില്‍ വ്യക്തമായ വികസന കാഴ്ചപ്പാടോടെ മുന്നോട്ട് പോയിക്കൊണ്ടിരിക്കുന്ന നരേന്ദ്രമോദിയുടെ നേതൃത്വത്തിലുള്ള ബിജെപി സര്‍ക്കാര്‍ രാജ്യത്തിന്റെ സമസ്ത മേഖലകളിലും ശക്തമായ മുന്നേറ്റം നടത്തിക്കൊണ്ടിരിക്കുകയാണ്. ഈ മുന്നേറ്റത്തില്‍ അണിചേരാന്‍ സിപിഎമ്മിന്റെ അനുയായികളും മെമ്പര്‍മാരും മുന്നോട്ട് വരണമെന്ന് അദ്ദേഹം അഭ്യര്‍ത്ഥിച്ചു.

വിവിധ സ്ഥലങ്ങളില്‍ ബിജെപി സംസ്ഥാന ഉപാധ്യക്ഷന്‍ എം.ടി.രമേശ്, സംസ്ഥാന ജനറല്‍ സെക്രട്ടറി കെ.സുരേന്ദ്രന്‍, കണ്ണൂര്‍ ജില്ലാ പ്രസിഡണ്ട് കെ.രഞ്ചിത്ത്, കാസര്‍കോട് ജില്ലാ പ്രസിഡണ്ട് സുരേഷ് കുമാര്‍ ഷെട്ടി, ഹരീഷ് ബാബു, യുവമോര്‍ച്ച സംസ്ഥാന പ്രസിഡണ്ട് അഡ്വ.പി.സുധീര്‍, സംസ്ഥാന ജനറല്‍ സെക്രട്ടറി അഡ്വ.പ്രകാശ് ബാബു, സംസ്ഥാന വക്താവ് വി.വി.രാജേഷ്, സംസ്ഥാന വൈസ് പ്രസിഡണ്ട് പ്രമീള സി.നായക്, ജില്ലാ നേതാക്കളായ എ.പി.ഗംഗാധരന്‍, പി.കെ.വേലായുധന്‍, കെ.രാധാകൃഷ്ണന്‍, പി.ബാലകൃഷ്ണന്‍, ടി.ബിജു, കെ.ശ്രീകുമാര്‍, പി.അരുണ്‍ കുമാര്‍, ആനിയമ്മ രാജേന്ദ്രന്‍, സുജാത പ്രകാശന്‍ തുടങ്ങിയവര്‍ സംസാരിച്ചു.

മുന്‍ ദേശീയ സെക്രട്ടറി പി.കെ.കൃഷ്ണദാസ് നയിച്ച ജാഥ സിപിഎം കോട്ടകൊത്തളമായ മാനന്തേരി സത്രത്തില്‍ നിന്നാണ് ആരംഭിച്ചത്. സിപിഎം പ്രവര്‍ത്തകര്‍ക്കല്ലാതെ മറ്റൊരാള്‍ക്കും സഞ്ചാര സ്വാതന്ത്ര്യം പോലും നിഷേധിച്ച ഈ പാര്‍ട്ടി ഗ്രാമത്തില്‍ നിന്നും ജാഥയെ സ്വീകരിക്കാന്‍ നൂറുകണക്കിനാള്‍ക്കാരാണ് എത്തിയത്. നെടുംപൊയില്‍, മുഴക്കുന്ന്, തില്ലങ്കേരി, മാലൂര്‍, ഉരുവച്ചാല്‍, മുന്നാംപീടിക, വേങ്ങാട്, പെരളശ്ശേരി, പിണറായി, പെരുന്താറ്റില്‍, മുഴപ്പിലങ്ങാട് എന്നിവിടങ്ങിലും യാത്രക്ക് സ്വീകരണം നല്‍കി. മാര്‍ക്‌സിസ്റ്റ് ശക്തികേന്ദ്രങ്ങളായ മുഴക്കുന്ന്, തില്ലങ്കേരി, മാലൂര്‍, മൂന്നാംപീടിക, പെരളശ്ശേരി, പിണറായി തുടങ്ങിയ സ്ഥലങ്ങളില്‍ നൂറുകണക്കിനാള്‍ക്കാരാണ് ജാഥയെ സ്വീകരിക്കാനെത്തിയത്. ഇരുജാഥകളും നൂറുകണക്കിന് വാഹനങ്ങളുടെ അകമ്പടിയോടെ കണ്ണൂര്‍ നഗരത്തില്‍ സമാപിച്ചു.

സിപിഎമ്മിലെ നല്ല പ്രവര്‍ത്തകര്‍ എകെജിയെപ്പോലെയാണ് നരേന്ദ്രമോദിയെ കാണുന്നതെന്നും അതുകൊണ്ടാണ് സിപിഎമ്മില്‍ നിന്നും കൂടുതല്‍ പ്രവര്‍ത്തകര്‍ ബിജെപിയിലേക്ക് ചേക്കേറുന്നതെന്നും അതിവിദൂരമല്ലാത്ത കാലത്ത് ജില്ലയിലെ പല പാര്‍ട്ടി ഗ്രാമങ്ങളിലും താമര വിരിയിക്കാന്‍ കഴിയുമെന്നും കൃഷ്ണദാസ് അഭിപ്രായപ്പെട്ടു. സിപിഎമ്മിന്റെ കണ്ണൂര്‍ മാതൃക എന്ന് പ്രകാശ് കാരാട്ട് പറഞ്ഞത് പാവങ്ങള്‍ക്ക് ജോലിയും ഭക്ഷണവും വിദ്യാഭ്യാസവും കൊടുക്കുന്ന പദ്ധയിയെപ്പറ്റിയല്ല. പകരം ജില്ലയിലെ നിരവധി കുടുംബങ്ങള്‍ക്ക് കൊലപാതക രാഷ്ട്രീയത്തിലൂടെ മക്കളെയും ഭര്‍ത്താവിനെയും സഹോദരനെയും അച്ഛനെയും നഷ്ടപ്പെടുത്തുന്ന മാകൃതകയാണ്. വിവിധ സ്ഥലങ്ങളിലെ സ്വീകരണ യോഗങ്ങളില്‍ സംസ്ഥാന വൈസ് പ്രസിഡണ്ട് കെ.പി.ശ്രീശന്‍ മാസ്റ്റര്‍, സംസ്ഥാന വക്താവ് വി.കെ.സജീവന്‍, സംസ്ഥാന സെക്രട്ടറി വി.വി.രാജന്‍, കോഴിക്കോട് ജില്ലാ പ്രസിഡണ്ട് പി.രഘുനാഥ്, കണ്ണൂര്‍ ജില്ലാ ഭാരവാഹികളായ അഡ്വ.വി.രത്‌നാകരന്‍, പി.സത്യപ്രകാശ്, കെ.ജയപ്രകാശ്, വി.വി.ചന്ദ്രന്‍, മോഹനന്‍ മാനന്തേരി, വിജയന്‍ വട്ടിപ്രം, ബിജു ഏളക്കുഴി, സി.പി.സംഗീത, യു.ഇന്ദിര തുടങ്ങിയവര്‍ സംബന്ധിച്ചു
    
</TEXT>
</DOC>