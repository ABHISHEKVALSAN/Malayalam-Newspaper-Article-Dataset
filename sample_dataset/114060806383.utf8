<DOC>
<DOCNO>114060806383.utf8</DOCNO>
<TEXT>


           തെരഞ്ഞെടുപ്പ്‌ തോല്‍വി ആയുധമാക്കി പിണറായിക്കെതിരെ വീണ്ടും വിഎസ്‌     

Sunday 8 June 2014 10:46 pm IST

ന്യൂദല്‍ഹി: ലോക്സഭാ തെരഞ്ഞെടുപ്പില്‍ സംസ്ഥാനത്തെ സിപിഎമ്മിന്റെ മോശം പ്രകടനം കേന്ദ്രക്കമ്മിറ്റിയില്‍ ആയുധമാക്കി പ്രതിപക്ഷനേതാവ്‌ വി.എസ്‌. അച്യുതാനന്ദന്‍. ഇടതുമുന്നണി ദുര്‍ബലപ്പെടുന്നതില്‍ പാര്‍ട്ടിയുടെ സംസ്ഥാനനേതൃത്വത്തിന്‌ വലിയ പങ്കാണുള്ളതെന്ന്‌ വിഎസ്‌ കേന്ദ്രകമ്മിറ്റിയെ അറിയിച്ചു. സംസ്ഥാന നേതൃത്വത്തില്‍ അഴിച്ചുപണി വേണമെന്നും അദ്ദേഹം ആവശ്യപ്പെട്ടു. ശരിയും തെറ്റും തീരുമാനിക്കുന്നത്‌ സെക്രട്ടറിയാണെന്ന ധാരണ ബലപ്പെടുന്നത്‌ കാരണം തെറ്റുകള്‍ ചൂണ്ടിക്കാട്ടാനോ വിമര്‍ശിക്കാനോ ആരും ധൈര്യപ്പെടുന്നില്ല. തിരുത്തുമെന്ന്‌ പറഞ്ഞാല്‍ പോരാ അത്‌ ജനങ്ങള്‍ക്കുകൂടി ബോധ്യപ്പെടണമെന്നും അദ്ദേഹം ചൂണ്ടിക്കാട്ടി. പാര്‍ട്ടി അച്ചടക്കം മര്‍ദ്ദനോപകരണമായി മാറുന്നുവെന്നും വിഭാഗീയതയുടെ പേരിലെ പുറത്താക്കലുകള്‍ അവസാനിപ്പിക്കണമെന്നും അദ്ദേഹം ആവശ്യപ്പെട്ടു.
ആര്‍എസ്പി മുന്നണിവിട്ട സാഹചര്യം തിരിച്ചടിയായെന്നും അദ്ദേഹം പറഞ്ഞു. 2009ല്‍ ജനതാദളും 2014ല്‍ ആര്‍എസ്പിയും മുന്നണിവിട്ടത്‌ നേതൃത്വത്തിന്റെ നിലപാട്‌ മൂലമാണ്‌. വിശാല ഇടതുപക്ഷ ഐക്യത്തിന്റെ അര്‍ത്ഥം നേതൃത്വം തിരിച്ചറിയാത്തതുകൊണ്ടാണ്‌ ഇങ്ങനെ സംഭവിക്കുന്നത്. 
സ്ഥാനാര്‍ഥിനിര്‍ണയത്തില്‍ കീഴ്ഘടകങ്ങളെ പാര്‍ട്ടി വിശ്വാസത്തിലെടുത്തില്ല. മുന്നണി വിപുലീകരണമെന്ന പാര്‍ട്ടി കോണ്‍ഗ്രസ്‌ നിര്‍ദേശം നടപ്പാക്കിയില്ലെന്നും വിഎസ്‌ പറഞ്ഞു. എഴുതി തയാറാക്കിയ പ്രസംഗമാണ്‌ വിഎസ്‌ വായിച്ചത്‌. എം.എ. ബേബി പരിഭാഷകനായി. 
ടി പി വധത്തിലെ നിലപാട്‌ വീണ്ടും പുറത്തെടുത്ത വിഎസ്‌ കോടതി കുറ്റക്കാരായി കണ്ടെത്തിയ രണ്ട്‌ പാര്‍ട്ടി നേതാക്കന്മാരെക്കൂടി പുറത്താക്കണമെന്ന്‌ ആവശ്യപ്പെട്ടു. നേതാക്കളുടെ ഭാഷ, ശരീരഭാഷ, ഉന്നത ബന്ധങ്ങള്‍ എന്നിവയെപ്പറ്റി ജനങ്ങള്‍ വിലയിരുത്തുന്നുണ്ടെന്ന്‌ മനസിലാക്കുന്നതില്‍ സംസ്ഥാന നേതൃത്വം പരാജയപ്പെട്ടു. നേതാക്കളെപ്പറ്റി ജനങ്ങളില്‍ ധാരണ രൂപപ്പെടുന്നത്‌ എങ്ങനെയാണെന്ന്‌ കേരളത്തിലെ ചില നേതാക്കള്‍ക്ക്‌ മനസിലാക്കാനാവുന്നില്ല. അത്‌ പാര്‍ട്ടി വിദ്യാഭ്യാസത്തിന്റെ പോരായ്മയാണ്‌. പാര്‍ട്ടി നടത്തുന്ന പ്രക്ഷോഭങ്ങള്‍ക്ക്‌ വിശ്വാസ്യതയില്ലെന്നും അതിന്റെ കാരണം നേതൃത്വത്തിന്റെ തെറ്റായ നിലപാടുകളാണെന്നും വി എസ്‌ പറഞ്ഞു. 
കേരള രാഷ്ട്രീയം പുനര്‍നിര്‍വചിക്കേണ്ട സമയമായി എന്നു പറഞ്ഞുകൊണ്ടാണ്‌ പ്രസംഗം അവസാനിപ്പിച്ചത്.
    
</TEXT>
</DOC>