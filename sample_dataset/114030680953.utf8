<DOC>
<DOCNO>114030680953.utf8</DOCNO>
<TEXT>


           മുഹമ്മദ് ഫസല്‍ വധം: കാരായിമാരുടെ ഹര്‍ജി തള്ളി    

Thursday 6 March 2014 2:52 pm IST

കൊച്ചി:  തലശേരിയിലെ എന്‍ഡിഎഫ് പ്രവര്‍ത്തകന്‍ മുഹമ്മദ് ഫസല്‍ വധക്കേസില്‍ സി.പി.എം നേതാക്കളായ കാരായി രാജന്റേയും കാരായി ചന്ദ്രശേഖരന്റേയും ഹര്‍ജി കൊച്ചിയിലെ പ്രത്യേക സിബിഐ കോടതി തള്ളി.

പ്രതിപട്ടികയില്‍ നിന്ന് ഒഴിവാക്കണമെന്നാവശ്യപ്പെട്ട് നല്‍കിയ ഹര്‍ജിയാണ് സിബിഐ കോടതി തള്ളിയത്. കേസില്‍ തങ്ങള്‍ക്കെതിരെ സാക്ഷിമൊഴികള്‍ ഇല്ലെന്ന് ചൂണ്ടിക്കാട്ടിയാണ് കാരായിമാര്‍ ഹര്‍ജി നല്‍കിയത്.

എന്നാല്‍ പ്രതികളുടെ വാദം അംഗീകരിക്കാനാകില്ലെന്ന് സിബിഐ കോടതി പറഞ്ഞു. എന്‍ഡിഎഫ് പ്രവര്‍ത്തകനായിരുന്ന ഫസലിനെ കൊലപ്പെടുത്തിയ കേസില്‍ യഥാക്രമം ഏഴും എട്ടും പ്രതികളാണ് കാരായി രാജനും കാരായി ചന്ദ്രശേഖരനും.

2006 ഒക്ടോബര്‍ 22നാണ് കേസിനാസ്പദമായ സംഭവം നടന്നത്. സിപിഐഎം പ്രവര്‍ത്തകനായ ഫസല്‍ എന്‍ഡിഎഫിലേക്ക് മാറിയതിനെ തുടര്‍ന്നാണ് വധിച്ചതെന്നാണ് സിബിഐയുടെ കണ്ടെത്തല്‍. നേരത്തെ പ്രതികളുടെ ജാമ്യം സിബിഐ കോടതി നിഷേധിച്ചിരുന്നു.
    
</TEXT>
</DOC>