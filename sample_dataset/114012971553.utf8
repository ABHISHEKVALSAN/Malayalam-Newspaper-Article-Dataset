<DOC>
<DOCNO>114012971553.utf8</DOCNO>
<TEXT>


           പി.മോഹനനെ ഫയാസ് ജയിലില്‍ സന്ദര്‍ശിച്ചതിന്റെ ദൃശ്യങ്ങള്‍ പുറത്ത്    

Wednesday 29 January 2014 2:31 pm IST

കണ്ണൂര്‍: ആര്‍എംപി നേതാവ് ടിപി ചന്ദ്രശേഖരന്‍ വധക്കേസിലെ പ്രതികളുമായി സ്വര്‍ണക്കടത്ത് കേസിലെ പ്രതി ഫയാസ് കൂടിക്കാഴ്ച്ച നടത്തുന്നതിന്റെ ദൃശ്യങ്ങള്‍ പുറത്ത്. കോഴിക്കോട് ജില്ലാ ജയിലില്‍ വച്ച് സി.പി.എം നേതാവ് പി. മോഹനന്‍ മാസ്റ്ററുമായി ഫയാസ് കൂടിക്കാഴ്ച നടത്തുന്നതിന്റെ ദൃഷ്യങ്ങളാണ് പുറത്തായിരിക്കുന്നത്.

2013 ജൂണ്‍ എട്ടിന് സി.സി.ടി.വിയില്‍ പതിഞ്ഞ ദൃശ്യങ്ങളാണ് പുറത്തുവന്നത്. മോഹന്‍ മാസ്റ്ററെ കൂടാതെ കൊലയാളി സംഘാംഗങ്ങളായ കൊടി സുനി, കിര്‍മാണി മനോജ്, ടി കെ രജീഷ്, മുഹമ്മദ് ഷാഫി എന്നിവരെ ഫൈസ് കോഴിക്കോട് ജില്ലാ ജയിലിലെത്തി കണ്ടിരുന്നു എന്ന സ്‌പെഷ്യല്‍ ബ്രാഞ്ച് റിപ്പോര്‍ട്ട് ആഭ്യന്തരവകുപ്പിന് കൈമാറിയിരുന്നു.

നേരത്തെ കേസില്‍ മോഹനന്‍ മാസ്റ്ററെ കോടതി വിട്ടയച്ചിരുന്നു. അറബി വേഷത്തിലെത്തിയ ഫയാസ് പതിനഞ്ച് മിനിറ്റോളം ജയില്‍ വെല്‍ഫെയര്‍ ഓഫീസറുടെ മുമ്പില്‍ വെച്ച് ടിപി കേസ് പ്രതികളുമായി സംസാരിച്ചതായും ആരോപണമുണ്ടായിരുന്നു. ഈ ആരോപണങ്ങള്‍ തെളിയിക്കുന്ന സിസിടിവി ദൃശ്യങ്ങളാണ് ഇപ്പോള്‍ പുറത്തുവന്നിരിക്കുന്നത്. മോഹനന്‍ മാസ്റ്റര്‍ വിചാരണത്തടവുകാരനായി കഴിയുമ്പോഴാണ് കൂടിക്കാഴ്ച നടന്നത്.

എന്നാല്‍ ഫയാസിനെ താന്‍ കണ്ടിട്ടില്ലെന്നാണ് മോഹനന്‍ മാസ്റ്റര്‍ നേരത്തെ പറഞ്ഞിരുന്നത്. അതേസമയം കൂടിക്കാഴ്ച നടത്തുന്ന മുറിയില്‍ ക്യാമറ ഇല്ലാത്തതിനാല്‍ അതിന്റെ ദൃശ്യങ്ങളില്ല. സംഭവത്തില്‍ അന്വേഷണം വേണമെന്ന് കെ കെ രമ ആവശ്യപ്പെട്ടു.
    
</TEXT>
</DOC>