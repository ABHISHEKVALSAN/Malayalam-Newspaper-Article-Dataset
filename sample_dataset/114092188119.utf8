<DOC>
<DOCNO>114092188119.utf8</DOCNO>
<TEXT>


           ആലത്തൂരില്‍ ആവേശം 100 ഡിഗ്രി    

Sunday 21 September 2014 10:05 am IST

പാലക്കാടിലെയും തൃശ്ശുരിലേയും നിയമസഭ മണ്ഡലങ്ങള്‍ ഉള്‍പ്പെട്ട ആലത്തൂര്‍ മണഡലം. ജില്ലയടി സ്ഥാനത്തില്‍ പറഞ്ഞാല്‍ രണ്ട്‌ സംസ്കാരങ്ങള്‍ എന്നുതന്നെ പറയാം. ഇത്രയും പറഞ്ഞപ്പോള്‍ അകമല ക്ഷേത്ര പരിസരത്ത്‌ കൂടി നിന്നവര്‍ മുഖത്തോട്‌ മുഖം നോക്കി.വോട്ട്‌ ചോദിക്കാന്‍ എന്തിനാണ്‌ സംസ്കാരവും ജില്ലയും...?.ഇതിനിടെ ബിജെപി സ്ഥാനാര്‍ത്ഥി ഷാജുമോന്‍ വട്ടേക്കാട്‌ തുടര്‍ന്നു. എന്നാല്‍ ഒരു കാര്യത്തില്‍ ഈ രണ്ട്‌ ജില്ലകളിലേയും മണഡലങ്ങള്‍ ഉള്‍പ്പെട്ട ആലത്തൂരിലെ ജനങ്ങളുടെ മനസ്സ്‌ ഒന്നാണ്‌. തങ്ങളുടെ മണ്ഡലത്തില്‍ വികസനം എന്നത്‌ തൊട്ടു തീണ്ടിയിട്ടില്ലായെന്ന കാര്യത്തില്‍. ഇവിടെ നിന്ന്‌ ജനപ്രതിനിധികളായവര്‍ എന്ത്‌ ചെയ്തു.കുടിക്കാന്‍ പോലും ഒരിറ്റ്‌ വെള്ളത്തിനായി അലയേണ്ട ഗതികേടിലേക്ക്‌ ഈ നാടിനെ തള്ളിവിട്ടവര്‍ക്ക്‌ മറുപടി നല്‍കേണ്ട സമയമായിരിക്കുന്നു. ഇത്രയും പറഞ്ഞ്‌ കഴിഞ്ഞപ്പോഴെക്കും കുടിനിന്നവരില്‍ നിന്ന്‌ കരഘോഷം. 
വടക്കാഞ്ചേരിയിലെ രണ്ടാം ഘട്ട തെരഞ്ഞെടുപ്പ്‌ പ്രചരണത്തിന്റെ തുടക്കം കുറിച്ച സ്വീകരണ ചടങ്ങിലാണ്‌ ഷാജുമോന്‍ മണ്ഡലത്തിന്റ ദയനീയ സ്ഥിതി തുറന്ന്‌ കാട്ടിയത്‌. ചിറ്റുരിലെ ജലക്ഷാമം,പാലക്കാട്‌ ജില്ലയില്‍ ഏറ്റവും കുടുതല്‍ നെല്ല്‌ ഉദ്പാദിപ്പിച്ചിരുന്ന ആലത്തൂര്‍ താലൂക്കിലെ ഇന്നത്തെ കര്‍ഷകരുടെ ദയനീയത,പരമ്പരാഗത വ്യവസായങ്ങളായ മണ്‍പാത്ര നിര്‍മ്മാണം പപ്പട നിര്‍മ്മാണം എന്നിവയുടെ തകര്‍ച്ച,പൂര്‍ത്തിയാകതെ കിടക്കുന്ന പൊള്ളാച്ചി-തൃശ്ശൂര്‍ റെയില്‍പാത, സാധാരണക്കാരുടെ ആശ്രയമായ മുളംകുന്നത്ത്കാവ്‌ മെഡിക്കല്‍ കോളേജിന്‌ അനുവദിച്ച കോടികളുടെ ഫണ്ട്‌ നഷ്ടപ്പെടുത്തിയ കാര്യങ്ങള്‍ തുടങ്ങി മണ്ഡലത്തെ ബാധിക്കുന്ന നിരവധി പ്രശ്നങ്ങള്‍ കുറഞ്ഞ സമയത്തിനുള്ളില്‍ അവതരിച്ചു. ഇതിനെല്ലാം പുറമേ പട്ടികജാതി സംവരണ മണ്ഡലമായ ആലത്തൂരില്‍ ഈ സമൂഹം അനുഭവിക്കുന്ന യാതനകള്‍ മാറി മാറി മണ്ഡലത്തെ പ്രതിനിധികരിച്ചവര്‍ എന്ത്‌ ചെയ്തുവെന്ന ചോദ്യം കൂടി ഉയര്‍ത്തി ഷാജുമോന്‍ നിര്‍ത്തി. തുടര്‍ന്ന്‌ ഇതിന്‌ ഒരു മാറ്റം വരണമെങ്കില്‍ കേന്ദ്രത്തില്‍ ഗുജറാത്തിന്റ വികസന നായകന്‍ മോദി അധികാരത്തില്‍ വരണം. അദ്ദേഹത്തിന്റെ കരങ്ങള്‍ക്ക്‌ ശക്തി പകരാന്‍ എന്നെ വിജയിപ്പിക്കണം. ചുരുങ്ങിയ സമയത്തിനുള്ളില്‍ ഇത്രയും പറഞ്ഞ്‌ എല്ലാവരെയും കൈകൂപ്പി. ഈ സമയം ക്ഷേത്ര ദര്‍ശനം കഴിഞ്ഞ്‌ മടങ്ങുകയായിരുന്ന 75 വയസ്സുള്ള വിലാസിനിയെന്ന മുത്തശ്ശി അടുത്ത്‌ വന്ന്‌ കെട്ടിപ്പിടിച്ച്‌ പറഞ്ഞു. കുറെ നാളായി സഹിക്കുന്നു.ജിവിക്കാന്‍ ഇവര്‍ സമ്മതിക്കില്ല. കൊല്ലും കൊലയും വിലക്കയറ്റവും, ഇതൊക്കെ അവസാനിപ്പിച്ചേ പറ്റു...എല്ലാം ശരിയാകും ഇത്രയും പറഞ്ഞ്‌ ആശ്വസിപ്പിച്ച്‌ അടുത്ത സ്വീകരണ കേന്ദ്രമായ വടക്കാഞ്ചേരിലേക്ക്‌ യാതയായി.
രാവിലെയായതിനാല്‍ ചൂടിന്റെ കാഠിന്യം കുറവായിരുന്നെങ്കിലും ആവേശ ചൂട്‌ നൂറു ഡിഗ്രി കടന്നിരുന്നു.പ്രവര്‍ത്തകര്‍ റോഡ്‌ ഷോയാണ്‌ നിശ്ചയിച്ചിരുന്നത്‌. വാഹനത്തില്‍ നിന്നിറങ്ങിയതോടെ പ്രവര്‍ത്തകരും നാട്ടുകാരും ഒപ്പം ചേര്‍ന്നു. ഇതോടെ റോഡ്‌ ഷോ ഉത്സവ പ്രതീതി ഉണര്‍ത്തുന്നതായി. നടക്കുന്നതിനിടെ ടൗണിലെ വ്യാപാര സ്ഥാപനങ്ങളിലുളളവരെയും വഴിയാത്രക്കാരെയും വണങ്ങി.വടക്കാഞ്ചേരി സെന്ററിലായിരുന്നു സമാപനം. പിന്നിടുള്ള യാത്ര മാമാങ്കത്തിന്റെ നാടായ തെക്കുംകര പഞ്ചായത്തിലേക്കായിരുന്നു. പനങ്ങാട്ടുകര, കല്ലംപാറ, പുന്നംപറമ്പ്‌,വിരുപ്പാക്ക എന്നി സ്ഥങ്ങളിലായിരുന്നു സ്വീകരണം. പഞ്ചായത്തിലെ പ്രശ്നങ്ങള്‍ വോട്ടര്‍മാര്‍ സ്ഥാനാര്‍ത്ഥിക്ക്‌ മുന്നില്‍ അവതരിപ്പിച്ചു. പ്രധാന വിഷയം 3പൂകൃഷിയുണ്ടായിരുന്നത്‌ ഇരുപൂവായി കുറഞ്ഞു. ഇത്‌ ഭരണക്കാരുടെ പിടിപ്പുക്കേടാണെന്നായിരുന്നു ഏവരുടെയും പരാതി. രാജ്യം അനിവാര്യമായ മാറ്റത്തിലേക്ക്‌ നീങ്ങുകയാണ്‌. ആ മാറ്റം ഇവിടെയും പ്രകടമാകുമെന്ന വാഗ്ദാനത്തോടെയായിരുന്നു മൂണ്ടത്തിക്കോട്ടെക്കുള്ള യാത്ര.
മുണ്ടത്തിക്കോട്‌ പഞ്ചായത്തില്‍ എത്തുമ്പോള്‍ സമയം പതിനൊന്ന്‌ കടന്നിരുന്നു. ഈ സമയം ഒപ്പമുള്ളവര്‍ പറഞ്ഞു ഇനിയുംപഞ്ചായത്തുകള്‍ ഏറെയുണ്ട്‌ ഒന്ന്‌ സ്പീഡാക്കാം. ഇതുപറയുന്നതിനിടയിലാണ്‌ തന്റെ ഒപ്പം സെന്ത്തോമസ്‌ കോളേജില്‍ പഠിച്ച ശിവദാസ്‌ തൊട്ടടുത്തുള്ള കടയില്‍ ഭാര്യക്കൊപ്പം നില്‍ക്കുന്നത്‌ കണ്ടത്‌.ഉടന്‍ തന്നെ അവിടെ ചെന്ന്‌ വിശേഷങ്ങള്‍ പങ്കുവെച്ചു. യാത്ര പറയുന്നതിനിടയില്‍ ഇത്തവണ സഹായിക്കണം എന്ന അഭ്യര്‍ത്ഥനകുടി പറഞ്ഞ്‌ അടുത്ത കേന്ദ്രമായ മീണാലൂരിലേക്ക്‌ പുറപ്പെട്ടു. തുടര്‍ന്ന്‌ ആര്യപാടം,അത്താണി,എന്നിവിടങ്ങളിലും ആവേശം വിതറിയ സ്വീകരണങ്ങള്‍. മുണ്ടത്തിക്കോട്ടെ സ്വീകരണ പരിപാടികള്‍ കഴിഞ്ഞപ്പോഴെക്കും സമയം നട്ടുച്ച. സൂര്യന്‍ കത്തി നില്‍ക്കുന്നു. ഈ സമയം ഭക്ഷണം കഴിച്ചിട്ടാവാം അടുത്ത യത്രയെന്ന പ്രവര്‍ത്തകരുടെ നിര്‍ദ്ദേശം സ്നേഹ പൂര്‍വ്വം നിരസിച്ചു. ഉച്ച ഭക്ഷണത്തിന്‌ മുമ്പ്‌ തീര്‍ക്കേണ്ട മുളംകുന്നത്ത്‌ കാവ്‌ പഞ്ചായത്ത്‌ തീര്‍ത്തിട്ട്‌ മതി ഭക്ഷണം എന്ന സ്ഥാനാര്‍ത്ഥിയുടെ അഭ്യര്‍ത്ഥന ഒപ്പമുള്ളവര്‍ മനസ്സിലാക്കി.പഞ്ചായത്തിലെ വെളപ്പായ,കെല്‍ട്രാണ്‍, മുളംകുന്നത്ത്കാവ്‌ ക്ഷേത്ര പരിസരം എന്നി സ്ഥലങ്ങളിലെ സ്വീകരണത്തിന്‌ ശേഷംപ്രവര്‍ത്തകനായ ജെ.കെ യുടെ വിട്ടിലായിരുന്നു ഭക്ഷണം .പേരിന്‌ അല്‍പം കഴിച്ച്‌ കുറച്ച്‌ സമയം വിശ്രമം. ഒന്ന്‌ കണ്ണടച്ച്‌ വരുമ്പോഴേക്കും ഒപ്പമുള്ളവര്‍ വിളിച്ചുണര്‍ത്തി. സ്വീകരണ സെന്ററുകളില്‍ ഉള്ളവര്‍ വിളിച്ച്‌ തുടങ്ങിയെന്ന്‌ അറിയിച്ചു. ഉടനെ ഏഴുന്നേറ്റ്‌ കുളിച്ച്‌ വീണ്ടും യാത്രയായി. ഉച്ചക്ക്‌ ശേഷം,അവണൂര്‍,കൈപറമ്പ്‌,തോളൂര്‍,പറപ്പൂര്‍, അടാട്ട്‌, കോലഴി പഞ്ചായത്തുകളിലായിരുന്നു.കോലഴിയിലെ തിരൂരിലായിരുന്നു സമാപനം.അപ്പോള്‍ സമയം രാത്രി ഒമ്പത്‌ മണി കഴിഞ്ഞിരുന്നു. നിശ്ചയിച്ച സമയത്തേക്കാള്‍ മണിക്കൂറുകള്‍ കഴിഞ്ഞിട്ടും സ്ഥാനാര്‍ത്ഥിയെ കാത്ത്‌ നിരവധി പേരാണ്‌ തിരൂരില്‍ കാത്ത്‌ നിന്നിരുന്നത്‌. എല്ലാവരോടും വൈകിയതിന്‌ ക്ഷമ ചോദിച്ച്‌ മോദിജിയെ അധികാരത്തിലെത്തിക്കാന്‍ സഹായിക്കണമെന്നഭ്യര്‍ത്ഥിച്ച്‌ വാക്കുകള്‍ അവസാനിപ്പിച്ചു. 
കൃഷ്ണകുമാര്‍ ആമലത്ത്‌

</TEXT>
</DOC>