<DOC>
<DOCNO>114032586254.utf8</DOCNO>
<TEXT>


           ജനാധിപത്യം ആവിഷ്ക്കരിക്കുന്നതില്‍ ഭരണനേതൃത്വംപരാജയപ്പെട്ടു: രാംമാധവ്‌    

Tuesday 25 March 2014 10:27 pm IST

കോഴിക്കോട്‌: ജനാധിപത്യം ശരിയായി ആവിഷ്ക്കരിക്കുകയും നടപ്പാക്കുകയും ചെയ്യുന്നതില്‍ ഇന്ത്യന്‍ ഭരണനേതൃത്വം പരാജയപ്പെട്ടുവെന്ന്‌ ആര്‍എസ്‌എസ്‌ അഖിലഭാരതീയ സഹ സമ്പര്‍ക്കപ്രമുഖ്‌ രാംമാധവ്‌ . ജനാധിപത്യം, വികസനം, ദേശീയത എന്നീ വിഷയത്തില്‍ ഭാരതീയവിചാരകേന്ദ്രം കോഴിക്കോട്‌ സംഘടിപ്പിച്ച സെമിനാറില്‍ മുഖ്യപ്രഭാഷണം നടത്തുകയായിരുന്നു അദ്ദേഹം. 
ഭരണഘടന മികച്ചതായതുകൊണ്ട്‌ രാജ്യത്തെ പ്രശ്നങ്ങള്‍ പരിഹരിക്കില്ല. ആറ്‌ ദശാബ്ദത്തെ അനുഭവം അതാണ്‌ ഭാരതത്തെ പഠിപ്പിക്കുന്നത്‌. മികച്ചത്‌ എഴുതിവെക്കുകയല്ല പ്രയോഗത്തില്‍ വരുത്തുകയാണ്‌ വേണ്ടത്‌. ഭാരതം സ്വാതന്ത്ര്യം നേടിയ അതേകാലത്ത്‌ തന്നെയാണ്‌ ജപ്പാന്‍ ആറ്റംബോംബില്‍ തകര്‍ന്നടിഞ്ഞതും ഇസ്രായേല്‍ പുതുതായി രൂപീകരിച്ചതും, അവര്‍ ഇന്ന്‌ എവിടെ എത്തിനില്‍ക്കുന്നു എന്ന്‌ വിലയിരുത്തണം. 30 ശതമാനംപേര്‍ ദാരിദ്ര്യത്തിലും 35 ശതമാനംപേര്‍ നിരക്ഷരതയിലും 65 ശതമാനം പേര്‍ ആവശ്യമായ ശുചിത്വ ആരോഗ്യ സാഹചര്യങ്ങള്‍ ഇല്ലാതെയും ആണ്‌ ഭാരതത്തില്‍ ഇന്നു ജീവിക്കുന്നത്‌. രാജ്യത്തിന്റെ ഉല്‍പാദന മേഖല പാടെ തകര്‍ന്നു. ചൈനയുടെ കടന്നുകയറ്റം അതിര്‍ത്തികളില്‍ മാത്രമല്ല സാമ്പത്തിക രംഗത്തും ഗുരുതരമായ പ്രതിസന്ധി സൃഷ്ടിച്ചിരിക്കുകയാണ്‌. 70 ബില്യന്‍ ഡോളറാണ്‌ ഇന്ത്യയും ചൈനയും തമ്മിലുള്ള വ്യാപാരം. ഇതില്‍ 60 ബില്യനും ചൈനയില്‍ നിന്നുള്ള ഇറക്കുമതിയാണ്‌. പത്ത്‌ ബില്യന്‍ ഇന്ത്യന്‍ ഇടപാടില്‍ അഞ്ചു ബില്യനും അസംസ്കൃത ഇരുമ്പയിരിന്റെ കയറ്റുമതിയാണ്‌ അദ്ദേഹം പറഞ്ഞു. 
ക്രമസമാധാനം പാടെ തകര്‍ന്നു. ഡല്‍ഹി ലോകത്തിന്റെ ബലാത്സംഗ തലസ്ഥാനമായി മാറി. ഇന്ത്യയുടെ സുരക്ഷ കനത്ത വെല്ലുവിളി നേരിടുകയാണ്‌. ഇന്ത്യന്‍ മുജാഹിദുകളുടെ സെല്ലുകള്‍ കേരളമടക്കമുള്ള മുഴുവന്‍ സംസ്ഥാനങ്ങളിലും പ്രവര്‍ത്തിക്കുന്നു. ചൈന ഹിമാലയന്‍ മേഖലയിലാകെ ഭീഷണി മുഴക്കുകയാണ്‌. ദൗലത്താബാഗ്‌ ഓള്‍ഡി സെക്ടറിലേക്കുള്ള ചൈനയുടെ മുന്നേറ്റം പൂര്‍ണ്ണമായാല്‍ തന്ത്രപ്രധാനമായ സിയാച്ചിന്‍ ഇന്ത്യക്ക്‌ നഷ്ടപ്പെടും. ഭീകരരെ നേരിടുന്ന കാര്യത്തില്‍ പുടിന്‍ അടക്കമുള്ള ലോകനേതാക്കളെ ഇന്ത്യന്‍ ഭരണാധികാരികള്‍ മാതൃകയാക്കണം.
ഭാരതത്തില്‍ പണക്കാരും പാവപ്പെട്ടവനും തമ്മിലുള്ള അന്തരം കൂടിവരുന്നു. ദരിദ്രന്‍ കൂടുതല്‍ ദരിദ്രനും പണക്കാരന്‍ കൂടുതല്‍ പണക്കാരനുമാവുകയാണ്‌. രാജ്യത്തെ മുന്നോട്ട്‌ നയിക്കാന്‍ നവനേതൃത്വം ഉയര്‍ന്നുവരണം. അദ്ദേഹം പറഞ്ഞു. 
എഴുത്തുകാരന്‍ ആഷാമേനോന്‍ ഉദ്ഘാടനം ചെയ്തു. ഭാരതത്തിന്റെ ആത്മീയതയെ തിരിച്ചറിയാത്ത വിപ്ലവങ്ങളും ഭരണകൂടങ്ങളും ചവറ്റുകൊട്ടയിലേക്ക്‌ എറിയപ്പെട്ടുവെന്ന്‌ അദ്ദേഹം പറഞ്ഞു. ഏറെ കൊട്ടിഘോഷിക്കപ്പെട്ട വസന്തത്തിന്റെ ഇടിമുഴക്കം കത്തുന്ന ഗ്രീഷ്മത്തിലാണ്‌ അവസാനിച്ചത്‌. ഇന്ത്യയെ കണ്ടെത്തിയ ഭരണാധികാരിക്ക്‌ പോലും ഭാരതത്തിന്റെ ആദ്ധ്യാത്മികതയെ തിരിച്ചറിയാന്‍ കഴിഞ്ഞില്ല. ഈ അടിസ്ഥാന പ്രശ്നമാണ്‌ പരിഹരിക്കപ്പെടേണ്ടത്‌,അദ്ദേഹം പറഞ്ഞു. കോഴിക്കോട്‌ ഐഐഎമ്മിലെ അസോസിയേറ്റ്‌ പ്രൊഫസര്‍ കെ.കെ. രമേശ്‌ അധ്യക്ഷതവഹിച്ചു. ടി.സുധീഷ്‌ സ്വാഗതവും അഡ്വ.വി.ജി.മോഹന്‍കുമാര്‍ നന്ദിയും പറഞ്ഞു.
    
</TEXT>
</DOC>