<DOC>
<DOCNO>114071414415.utf8</DOCNO>
<TEXT>


           ആചാര്യ ഗിരിരാജ് കിഷോര്‍ അന്തരിച്ചു    

Monday 14 July 2014 11:43 am IST

ന്യൂദല്‍ഹി: വിശ്വഹിന്ദുപരിഷത്ത് സീനിയര്‍ വൈസ് പ്രസിഡന്റും രാമജന്മഭൂമി പ്രക്ഷോഭ നായകനുമായ ആചാര്യ ഗിരിരാജ് കിഷോര്‍(95) അന്തരിച്ചു. വാര്‍ദ്ധക്യസഹജമായ അസുഖങ്ങളെ തുടര്‍ന്ന് ന്യൂദല്‍ഹി ആര്‍കെ പുരത്തെ വിശ്വഹിന്ദുപരിഷത്ത് ആസ്ഥാനത്തുവെച്ച് ഇന്നലെ രാത്രി 9.30ഓടെയായിരുന്നു അന്ത്യം. അസുഖബാധിതനായിരുന്ന ഗിരിരാജ് കിഷോര്‍ജി രണ്ടു ദിവസമായി തീരെ വയ്യാത്ത അവസ്ഥയിലായിരുന്നെന്നും രാത്രിയോടെ അന്ത്യം സംഭവിക്കുകയായിരുന്നെന്നും വിഎച്ച്പി ദല്‍ഹി ഘടകം വക്താവ് വിനോദ് ബന്‍സല്‍ പറഞ്ഞു. കഴിഞ്ഞ കുറച്ചു വര്‍ഷങ്ങളിലായി വീല്‍ച്ചെയറിലായിരുന്നു അദ്ദേഹം യാത്ര ചെയ്തിരുന്നത്. ഈ വര്‍ഷം ആദ്യം നടന്ന അയോധ്യ പരിക്രമയില്‍ പങ്കെടുത്ത് അറസ്റ്റ് വരിച്ചിരുന്നു. 
ഉത്തര്‍പ്രദേശിലെ മൊറേനയില്‍ അധ്യാപകനായിരുന്ന ഗിരിരാജ് കിഷോര്‍ വിജയരാജെ സിന്ധ്യയുടെ പ്രേരണ മൂലമാണ് രാമജന്മഭൂമി പ്രക്ഷോഭത്തോട് സഹകരിച്ചു പ്രവര്‍ത്തിച്ചത്. ആര്‍എസ്എസ് പ്രവര്‍ത്തകനായിരുന്ന അദ്ദേഹത്തെ പിന്നീട് വിശ്വഹിന്ദുപരിഷത്തിലേക്ക് നിയോഗിക്കുകയായിരുന്നു. രാജ്യത്തെ ഹിന്ദു സന്യാസി മഠങ്ങളുമായും സന്യാസിവര്യന്‍മാരുമായും അടുത്ത ബന്ധമായിരുന്നു ആചാര്യ ഗിരിരാജ് കിഷോറിനുണ്ടായിരുന്നത്. ഇതെല്ലാം വിഎച്ച്പിയുടെ വളര്‍ച്ചയ്ക്ക് ഉപയോഗിക്കാന്‍ അദ്ദേഹത്തിന് സാധിച്ചിരുന്നു. ആചാര്യ ഗിരിരാജ് കിഷോറിന്റെ  മൃതദേഹം മെഡിക്കല്‍ കോളേജിന് കൈമാറും.

    
</TEXT>
</DOC>