<DOC>
<DOCNO>114010866751.utf8</DOCNO>
<TEXT>


           പകരമെത്തിയ കരളും തുണച്ചില്ല അമല്‍രാജ്‌ മരണത്തിന്‌ കീഴടങ്ങി    

Wednesday 8 January 2014 10:03 pm IST

ചെങ്ങന്നൂര്‍: ഒരു നാടിന്റെ പ്രാര്‍ഥന വിഫലമായി; പകരമെത്തിയ കരള്‍ തുണയ്ക്കാതെ അമല്‍രാജ്‌ മരണത്തിന്‌ കീഴടങ്ങി. മുളക്കുഴ കോട്ട പീടികയില്‍ പുത്തന്‍വീട്ടില്‍ രാധാകൃഷ്ണന്റെ മകന്‍ അമല്‍രാജാ (27)ണ്‌ വിടപറഞ്ഞത്‌. 
മാസങ്ങള്‍ മുന്‍പ്‌ ഇയാളില്‍ മഞ്ഞപ്പിത്തത്തിന്റെ ലക്ഷണങ്ങള്‍ കണ്ടതിനെ തുടര്‍ന്ന്‌ കോഴഞ്ചേരിയിലെ സ്വകാര്യ ആശുപത്രിയിലും പിന്നീട്‌ എറണാകുളത്തെ സ്വകാര്യ ആശുപത്രിയിലും പ്രവേശിപ്പിച്ചു. വിദഗ്ധ പരിശോധനയില്‍ കരള്‍ മാറ്റിവച്ചാല്‍ മാത്രമെ ജീവന്‍ രക്ഷിക്കാന്‍ സാധിക്കുകയുള്ളൂവെന്ന്‌ ഡോക്ടര്‍മാര്‍ പറഞ്ഞു. 
ലക്ഷങ്ങള്‍ ചെലവഴിച്ചുള്ള ശസ്ത്രക്രിയ കുടുംബത്തിന്‌ താങ്ങാനാവുന്നതിലുമധികമായിരുന്നു. എസ്‌എന്‍ഡിപി യൂത്ത്‌ മൂവ്മെന്റ്‌ പ്രവര്‍ത്തനങ്ങളില്‍ സജീവമായിരുന്ന അമലിനെ സഹായിക്കാന്‍ സംഘടന രംഗത്തിറങ്ങി. ചികിത്സക്കാവശ്യമായ തുകയുടെ ഭൂരിഭാഗവും ഇവര്‍ കണ്ടെത്തി. 
കരള്‍ പകുത്ത്‌ നല്‍കാന്‍ അമ്മ ശോഭനയും സഹോദരന്‍ ഗോകുല്‍ കൃഷ്ണനും തയാറായെങ്കിലും അമ്മയുടെ കരളിന്‌ രോഗമുള്ളതിനാലും സഹോദരന്‌ പ്രായമാകാത്തതും ശസ്ത്രക്രിയ വൈകിപ്പിച്ചു. രണ്ടാഴ്ച മുന്‍പ്‌ മസ്തിഷ്ക മരണം സംഭവിച്ച കുന്നംകുളം സ്വദേശിയുടെ കരള്‍ ലഭിച്ചതോടെയാണ്‌ ശസ്ത്രക്രിയ നടന്നത്‌.
എന്നാല്‍ മൂന്നു ദിവസം കഴിഞ്ഞിട്ടും മാറ്റിവച്ച കരളിനോട്‌ ശരീരം പ്രതികരിക്കാതിരിക്കുകയും രോഗം മൂര്‍ച്ഛിച്ച്‌ മരണത്തിന്‌ കീഴടങ്ങുകയുമായിരുന്നു. ഡിസി ബുക്സ്‌ ജീവനക്കാരനായിരുന്നു അമല്‍രാജ്‌. സംസ്ക്കാരം ഇന്ന്‌ ഉച്ചയ്ക്ക്‌ 12ന്‌ വീട്ടുവളപ്പില്‍. മറ്റുസഹോദരങ്ങള്‍: രജനീഷ്‌ (സൈനികന്‍), രജനി. 
    
</TEXT>
</DOC>