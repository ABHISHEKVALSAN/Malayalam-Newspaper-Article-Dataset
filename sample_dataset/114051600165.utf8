<DOC>
<DOCNO>114051600165.utf8</DOCNO>
<TEXT>


           ഉമ്മന്‍ചാണ്ടിക്ക്‌ ഇനി പ്രതിസന്ധിയുടെ കാലം    

Friday 16 May 2014 8:51 pm IST

തിരുവനന്തപുരം: ലോകസഭാ തെരഞ്ഞെടുപ്പില്‍ കേരളത്തില്‍ യുഡിഎഫ്‌ പന്ത്രണ്ട്‌ സീറ്റ്‌ നേടിയെങ്കിലും മുഖ്യമന്ത്രി ഉമ്മന്‍ചാണ്ടിക്ക്‌ ആശ്വാസം നല്‍കുന്ന ജനവിധിയല്ല ഉണ്ടായിരിക്കുന്നത്‌. ഭരണ തലത്തിലും സംഘടനാതലത്തിലും ഉമ്മന്‍ചാണ്ടിയെ പ്രതിസന്ധിയുടെ കാലമാണ്‌ കാത്തിരിക്കുന്നത്‌. കേരളത്തില്‍ യുഡിഎഫ്‌ മുന്നണി 12 സീറ്റാണ്‌ നേടിയിരിക്കുന്നത്‌. കഴിഞ്ഞതെരഞ്ഞെടുപ്പില്‍ ഇത്‌ 16 ആയിരുന്നു. 2009ല്‍ കോണ്‍ഗ്രസിന്‌ മാത്രം 13 സീറ്റ്‌ കിട്ടിയിടത്ത്‌ എട്ടായിക്കുറഞ്ഞു. രാജ്യത്താകമാനം കോണ്‍ഗ്രസ്‌ വന്‍ പരാജയം ഏറ്റുവാങ്ങിയപ്പോള്‍ കേരളം കിതച്ചുകൊണ്ട്‌ യുഡിഎഫിനൊപ്പം പിടിച്ചു നിന്നെങ്കിലും ഉമ്മന്‍ചാണ്ടിക്കെതിരെ ഭരണതലത്തിലും സംഘടനാ തലത്തിലും മുന്നണിയിലും പാര്‍ട്ടിയിലും പോര്‌ തുടങ്ങും. കേന്ദ്രത്തില്‍ അധികാരം നഷ്ടപ്പെട്ടതോടെ വയലാര്‍രവിയും എ.കെ.ആന്റണിയുമടക്കമുള്ള കോണ്‍ഗ്രസ്‌ നേതാക്കള്‍ കേരളത്തിലേക്ക്‌ ചേക്കേറും. പ്രമുഖ കോണ്‍ഗ്രസ്‌ നേതാക്കളായ കെ.സുധാകരനും പി.സി.ചാക്കോയുമടക്കം തോറ്റതെല്ലാം കോണ്‍ഗ്രസിന്റെ സ്ഥാനാര്‍ത്ഥികളാണ്‌. വടകരയില്‍ മുല്ലപ്പള്ളി രാമചന്ദ്രനും തിരുവനന്തപുരത്ത്‌ ശശിതരൂരും ജയിച്ചത്‌ വളരെയധികം പണിപ്പെട്ടാണ്‌. ശക്തമായ മത്സരത്തില്‍ ഇരുവരും ഫോട്ടോഫിനിഷില്‍ ജയിച്ചുകയറിയെങ്കിലും മധുരം നഷ്ടപ്പെട്ട വിജയമായി അത്‌. 
തെരഞ്ഞെടുപ്പ്‌ പ്രചാരണം തുടങ്ങും മുന്നേ തന്നെ സംസ്ഥാന ഭരണത്തിന്റെ വിലയിരുത്തലാകുമെന്ന്‌ ഉമ്മന്‍ചാണ്ടി പ്രഖ്യാപിച്ചിരുന്നു. എതിരാളികള്‍ക്ക്‌ ചില സൂചനകള്‍ നല്‍കി ഒരുമുഴം മുന്നേയെറിയുകയായിരുന്നു അദ്ദേഹം. രാജ്യത്താകമാനമുള്ള കോണ്‍ഗ്രസിന്റെ പരാജയം മുന്‍കൂട്ടികണ്ടെങ്കിലും ഉമ്മന്‍ചാണ്ടി കേരളത്തില്‍ യുഡിഎഫിന്‌ വ്യക്തമായ മേല്‍ക്കൈകിട്ടുമെന്ന്‌ പ്രതീക്ഷിച്ചു. എന്നാല്‍ 2009ല്‍ നേടിയ 16 സീറ്റില്‍ നിന്ന്‌ നാലുകുറഞ്ഞത്‌ തിരിച്ചടിയായി. കോണ്‍ഗ്രസിനു മാത്രം 2009ല്‍ നേടിയതില്‍ നിന്ന്‌ അഞ്ച്‌ സീറ്റിന്റെ കുറവുണ്ടായി. എന്നാല്‍ രാജ്യത്താകമാനം കോണ്‍ഗ്രസ്‌ തറപറ്റിയപ്പോള്‍ കേരളത്തില്‍ എട്ട്‌ സീറ്റ്‌ കിട്ടിയത്‌ നേട്ടമായാണ്‌ ഉമ്മന്‍ചാണ്ടി അനുകൂലികള്‍ ഉയര്‍ത്തിക്കാട്ടുന്നത്‌. ഇടതുമുന്നണിയില്‍ നിന്ന്‌ വിട്ട്‌ യുഡിഎഫില്‍ ചേക്കേറിയ ആര്‍എസ്പിയുടെ എന്‍.കെ.പ്രേമചന്ദ്രന്‍ വിജയിച്ചതും ചെറിയ ആശ്വാസത്തിനു വകനല്‍കുന്നു. 
തെരഞ്ഞെടുപ്പില്‍ സീറ്റ്‌ കുറഞ്ഞാല്‍ കോണ്‍ഗ്രസ്‌ ഭരിക്കുന്ന സംസ്ഥാനങ്ങളിലെ മുഖ്യമന്ത്രിമാരെ മാറ്റുമെന്ന്‌ ഹൈക്കമാന്റ്‌ നേരത്തെ മുന്നറിയിപ്പ്‌ നല്‍കിയിരുന്നു. അതനുസരിച്ചാണെങ്കില്‍ കോണ്‍ഗ്രസ്‌ ഭരണ സംസ്ഥാനങ്ങളിലെല്ലാം സംഘടനാപരമായ നടപടിയാരംഭിക്കും. അതില്‍ കേരളത്തെ ഒഴിവാക്കില്ലെന്ന പ്രതീക്ഷയിലാണ്‌ ഉമ്മന്‍ചാണ്ടി വിരുദ്ധ ചേരി. ഇപ്പോള്‍ കിട്ടിയ 12 സീറ്റ്‌ സംസ്ഥാന ഭരണത്തിന്‌ അനുകൂലമാണെന്ന്‌ ഉമ്മന്‍ചാണ്ടി പക്ഷക്കാര്‍ വാദിച്ചാലും കോണ്‍ഗ്രസ്സിനുള്ളില്‍ നിന്നു തന്നെ അതിനെതിരായ നീക്കമുണ്ടാകും. ഇപ്പോള്‍ നേടിയ മേല്‍ക്കൈനേട്ടത്തിന്റെ അവകാശവാദം കെപിസിസി പ്രസിഡന്റ്‌ വി.എം.സുധീരനും ഉന്നയിക്കും. ഹൈക്കമാന്റുമായി കൂടുതല്‍ ബന്ധം ഉമ്മന്‍ചാണ്ടിയെക്കാള്‍ സുധീരനാണ്‌. സുധീരന്റെ വാക്കുകള്‍ വിശ്വസിച്ചാകും ഹൈക്കമാന്റ്‌ നടപടികളാരംഭിക്കുക. മദ്യനയത്തിന്റെ കാര്യത്തിലടക്കം സര്‍ക്കാരുമായി ഉടക്കി നില്‍ക്കുന്ന സുധീരന്‍ സര്‍ക്കാരിനെതിരായ റിപ്പോര്‍ട്ടാകും ഹൈക്കമാന്റിന്‌ നല്‍കുക. ലോക്സഭാ തെരഞ്ഞെടുപ്പിന്‌ ശേഷം കേരളത്തില്‍ ഭരണമാറ്റമുണ്ടാകുമെന്ന പ്രതീക്ഷയില്‍ കരുക്കള്‍ നീക്കുന്ന കോണ്‍ഗ്രസ്‌ നേതാക്കളും ഉമ്മന്‍ചാണ്ടിക്കിനി സ്വസ്ഥത നല്‍കില്ല. അതില്‍ പ്രമുഖര്‍ വയലാര്‍രവിയും സംസ്ഥാന ആഭ്യന്തരമന്ത്രി രമേശ്‌ ചെന്നിത്തലയുമാണ്‌. മന്ത്രിസഭയിലെ രണ്ടാമനാകാന്‍ വേണ്ടി ആഭ്യന്തരമന്ത്രിക്കസേര കലഹിച്ചു വാങ്ങിയ രമേശ്‌ ചെന്നിത്തലയ്ക്ക്‌ ഉമ്മന്‍ചാണ്ടിയൊഴിഞ്ഞാല്‍ മുഖ്യമന്ത്രിയാകാമെന്ന പ്രതീക്ഷയുണ്ട്‌. അതിനാല്‍ തന്നെ അദ്ദേഹത്തിന്റെ നീക്കങ്ങള്‍ മുഖ്യമന്ത്രിക്കെതിരാകും. ഇപ്പോള്‍ രാജ്യസഭാംഗമായ വയലാര്‍ രവിക്ക്‌ ഏപ്രില്‍ മാസം വരെ മാത്രമേ രാജ്യസഭയില്‍ കാലാവധിയുള്ളു. വീണ്ടുമൊരു തവണ കൂടി രാജ്യസഭയിലെത്തുമെന്ന്‌ ഉറപ്പുമില്ല. കേന്ദ്രത്തില്‍ കോണ്‍ഗ്രസിന്‌ അധികാരം നഷ്ടപ്പെട്ട സാഹചര്യത്തില്‍ രാജ്യസഭയിലെത്തിയിട്ട്‌ കാര്യവുമില്ല. ആ സ്ഥിതിക്കാണ്‌ തന്റെ ഏറെ നാളത്തെ ആഗ്രഹമായ മുഖ്യമന്ത്രിക്കസേരക്കായി രവി കേരളത്തിലേക്ക്‌ വരുന്നത്‌. തെരഞ്ഞെടുപ്പിനു ശേഷം മന്ത്രിസഭയില്‍ പുനഃസംഘടനയുണ്ടാകുമെന്ന്‌ ഉമ്മന്‍ചാണ്ടി വ്യക്തമാക്കിരുന്നു. അതിന്റെ പേരിലുള്ള തര്‍ക്കങ്ങളും ഇനി യുഡിഎഫില്‍ ആരംഭിക്കും. ഇടഞ്ഞു നില്‍ക്കുന്ന ആര്‍.ബാലകൃഷ്ണപിള്ള, കെ.ബി.ഗണേശ്കുമാറിനെ മന്ത്രിയാക്കുന്നതിന്‌ സമ്മര്‍ദ്ദം ശക്തമാക്കും. എല്ലാം കൊണ്ടും വലിയ പ്രതിസന്ധികളാണ്‌ ഉമ്മന്‍ചാണ്ടിയെ കാത്തിരിക്കുന്നത്‌. പ്രതിസന്ധികളെ അതിജീവിച്ച്‌ അധികാരത്തില്‍ തുടരാന്‍ അദ്ദേഹത്തിനും കൂട്ടര്‍ക്കും ഏറെ പണിപ്പെടേണ്ടിവരും.
ആര്‍. പ്രദീപ്‌

</TEXT>
</DOC>