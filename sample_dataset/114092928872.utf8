<DOC>
<DOCNO>114092928872.utf8</DOCNO>
<TEXT>


           ശിശുദിനത്തില്‍ എല്ലാ  സ്‌കൂളുകളിലും 'വര്‍ണ്ണമഴ'    

Monday 29 September 2014 8:46 pm IST

        കോട്ടയം: സംസ്ഥാന എല്ലാ വിദ്യാലയങ്ങളിലും ജവഹര്‍ലാല്‍ നെഹ്‌റുവിന്റെ 125-ാം ജന്മദിനത്തോടനുബന്ധിച്ച് നവംബര്‍ 14ന് 'വര്‍ണ്ണമഴ' എന്ന പേരില്‍ ചിത്രരചനാ മത്സരം നടത്തും. കേരള ലളിതകലാ അക്കാദമിയുടെ സഹകരണത്തോടെ വിദ്യാഭ്യാസ വകുപ്പ് നടത്തുന്ന 'വര്‍ണ്ണസദ്യ'യില്‍ ലക്ഷക്കണക്കിന് കുട്ടികള്‍ പങ്കെടുക്കുമെന്ന് അക്കാദമി ചെയര്‍മാന്‍ കെ.എ ഫ്രാന്‍സിസ് അറിയിച്ചു.

സബ്ജൂനിയര്‍ (എല്‍പി സ്‌കൂള്‍), ജൂനിയര്‍ (യുപി സ്‌കൂള്‍), സീനിയര്‍ (ഹൈസ്‌കൂള്‍, ഹയര്‍സെക്കന്‍ഡറി) വിഭാഗങ്ങള്‍ വേര്‍തിരിച്ചാണ് മത്സരം. ഡ്രോയിംഗ് പേപ്പര്‍ അതാതു രക്ഷകര്‍തൃസമിതികളുടെ വകയായി നല്‍കും. ഛായം കുട്ടികള്‍ കൊണ്ടുവരണം. എല്ലാ സ്‌കൂള്‍ വിദ്യാര്‍ത്ഥികള്‍ക്കും പങ്കെടുക്കാം.
ഓരോ വിദ്യാലയത്തില്‍ നിന്നും ഓരോ വിഭാഗത്തിലെയും ഓരോ ചിത്രം അതതു സ്‌കൂള്‍ ഹെഡ്മാസ്റ്റര്‍ അധ്യക്ഷനായ വിധി നിര്‍ണ്ണയ കമ്മറ്റി തെരഞ്ഞെടുത്ത് ജില്ലാ ഡപ്യൂട്ടി ഡയറക്ടര്‍ ഓഫീസില്‍ ഒരാഴ്ചക്കകം എത്തിക്കണം. ഡപ്യൂട്ടി ഡയറക്ടര്‍ അധ്യക്ഷനായ ചിത്രകാരന്മാരടങ്ങുന്ന സമിതിയാണ് ചിത്രങ്ങള്‍ തെരഞ്ഞെടുക്കുക. ആ ചിത്രങ്ങള്‍ ഡിപിഐ ഓഫീസിലേക്ക് ഡിസംബര്‍ 10 ന് മുമ്പ് എത്തിക്കണം. ഡിസംബര്‍ അവസാനവാരത്തിലാണ് സംസ്ഥാനതല വിധിനിര്‍ണ്ണയവും സമ്മാനദാനവും. ജിലാ-സംസ്ഥാനതല വിധി കര്‍ത്താക്കളായ ചിത്രകാരന്മാരുടെ പാനല്‍ അക്കാദമി നിശ്ചയിക്കും. ഓരോ വിഭാഗത്തിലും ഒന്നും രണ്ടും മൂന്നും സമ്മാനങ്ങളും 33 പ്രോത്സാഹന സമ്മാനങ്ങളും വിദ്യഭ്യാസ വകുപ്പ് ഏര്‍പ്പെടുത്തുന്ന ചടങ്ങില്‍ നല്‍കും. സമ്മാനങ്ങള്‍ എല്ലാം അക്കാദമിയുടെ വകയായിരിക്കും.
എല്ലാ നിയോജകമണ്ഡലങ്ങളിലെയും ഓരോ വിദ്യാലയത്തില്‍ ചില്‍ഡ്രന്‍സ് ആര്‍ട്ട് ഗാലറികള്‍ നവംബര്‍ 14 ന് തന്നെ തുടങ്ങും. സ്‌കൂളുകള്‍ തെരഞ്ഞെടുക്കാന്‍ ഡിപിഐ അതതു ജില്ലാ ഡപ്യൂട്ടി ഡയറക്ടര്‍മാര്‍ക്ക് നിര്‍ദ്ദേശം നല്‍കി. ചില്‍ഡ്രന്‍സ് ആര്‍ട്ട് ഗാലറികളുടെ ഉദ്ഘാടനം അതത് എംഎല്‍എമാര്‍ നിര്‍വ്വഹിക്കും. അതതു സ്‌കൂളുകളിലെയും സമീപ സ്‌കൂളുകളിലെയും കുട്ടികള്‍ വരച്ച ചിത്രങ്ങള്‍ ചില്‍ഡ്രന്‍സ് ആര്‍ട്ട് ഗാലറികളില്‍ പ്രദര്‍ശിപ്പിക്കുമെന്നും ലളിതകലാ അക്കാദമി ചെയര്‍മാന്‍ അറിയിച്ചു.
    
</TEXT>
</DOC>