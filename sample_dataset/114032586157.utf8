<DOC>
<DOCNO>114032586157.utf8</DOCNO>
<TEXT>


           കുമാരനല്ലൂരില്‍ റെയില്‍വേ ട്രാക്കിലും ആറ്റിലുമായി നാല്‌ പേര്‍ മരിച്ച നിലയില്‍     

Tuesday 25 March 2014 9:03 pm IST

കോട്ടയം: കുമാരനല്ലൂര്‍ നീലിമംഗലം റെയില്‍പ്പാലത്തിന്‌ സമീപം അമ്മയും മകളുമടക്കം നാലു പേരെ മരിച്ച നിലയില്‍ കണ്ടെത്തി. റെയില്‍വേട്രാക്കില്‍ അമ്മയും മകളും ട്രെയിന്‍തട്ടി മരിച്ച നിലയിലും അന്യസംസ്ഥാന തൊഴിലാളികളായ രണ്ടുപേരെ നീലിമംഗലം ആറ്റില്‍ മരിച്ചനിലയിലുമാണ്‌ കണ്ടത്‌.
ഇരട്ടക്കുട്ടികളടക്കം മൂന്നു മക്കളുമായി ട്രെയിനിന്‌ മുന്നില്‍ ചാടിയ അമ്മയും മകളുമാണ്‌ മരിച്ചത്‌. ഇരട്ട സഹോദരങ്ങളായ ആണ്‍കുട്ടികള്‍ പരിക്കുകളോടെ രക്ഷപ്പെട്ടു. കോട്ടയം കുമാരനല്ലൂര്‍ നീലിമംഗലത്ത്‌ മീനച്ചിലാറിന്‌ കുറുകെയുള്ള റെയില്‍പ്പാലത്തിന്‌ സമീപമാണ്‌ സംഭവം. കട്ടപ്പന കാവുംപടി നന്ദിയാത്ത്‌ ബിജുവിെ‍ന്‍റ ഭാര്യ സന്ധ്യ (39), മകള്‍ ദിവ്യ (12) എന്നിവരാണ്‌ മരിച്ചത്‌. എട്ടര വയസുകാരായ അബിന്‍, അശ്വിന്‍ എന്നിവര്‍ക്കാണ്‌ പരിക്ക്‌. അബിെ‍ന്‍റ വലതുകൈപ്പത്തിക്ക്‌ സാരമായി പരിക്കേറ്റിട്ടുണ്ട്‌. ചൊവ്വാഴ്ച പുലര്‍ച്ചെ ആറോടെ പരിക്കേറ്റ നിലയില്‍ ആണ്‍കുട്ടികള്‍ റോഡരികില്‍ നില്‍ക്കുന്നത്‌ കണ്ടത്ത്യ നാട്ടുകാരുടെ അന്വേഷണത്തിലാണ്‌ സംഭവം പുറത്തറിയുന്നത്‌.
തിങ്കളാഴ്ച രാത്രി ഒമ്പതരയോടെ കട്ടപ്പനയില്‍ നിന്ന്‌ പുറപ്പെട്ടതാണ്‌ തങ്ങളെന്ന്‌ കുട്ടികള്‍ പിന്നീട്‌ പൊലീസിനോട്‌ പറഞ്ഞു. വെളുപ്പിന്‌ അഞ്ചരക്ക്‌ എറണാകുളം ഭാഗത്തേക്കുള്ള ട്രെയിനിന്‌ മുന്നിലേക്ക്‌ സന്ധ്യ മക്കളുമായി ചാടിയെന്നാണ്‌ നിഗമനം. സന്ധ്യയുടെ മൃതദേഹം പാളത്തിലും മകളുടേത്‌ പുറത്തേക്ക്‌ തെറിച്ച നിലയിലുമാണ്‌ കണ്ടത്‌. പരിക്കേറ്റ്‌ ചോരയൊലിക്കുന്ന നിലയില്‍ കണ്ടെത്തിയ ആണ്‍കുട്ടികളെ കോട്ടയം മെഡിക്കല്‍ കോളജ്‌ ആശുപത്രിയിലേക്ക്‌ കൊണ്ടുപോയി. 
കോട്ടയം പൊന്‍കുന്നം സ്വദേശിയായ ബിജു രണ്ടുവര്‍ഷം മുമ്പാണ്‌ കട്ടപ്പനയില്‍ സ്ഥലം വാങ്ങി താമസം തുടങ്ങിയത്‌. കുവൈത്തില്‍ പെട്രോള്‍ പമ്പില്‍ ജോലിക്കാരനായ ഇദ്ദേഹം സംഭവം അറിഞ്ഞ്‌ നാട്ടിലേക്ക്തിരിച്ചിട്ടുണ്ട്‌. കട്ടപ്പന സെനൃ ജോര്‍ജ്‌ സ്കൂളില്‍ രണ്ടാംക്ലാസില്‍ പഠിക്കുകയാണ്‌ ഇരട്ടക്കുട്ടികളായ അബിനും അശ്വിനും. മരിച്ച വിദ്യ ഇതേ സ്കൂളില്‍ ഏഴാംക്ലാസ്‌ വിദ്യാര്‍ഥിനിയാണ്‌. വീട്‌ പണിയാന്‍ എടുത്ത വായ്പയുടെ തിരിച്ചടവ്‌ മുടങ്ങിയതും സാമ്പത്തിക പ്രശ്നങ്ങളും സന്ധ്യയെ അലട്ടിയിരുന്നതായി സൂചനയുണ്ട്‌.
നീലിമംഗലം ആറ്റില്‍ മരിച്ച നിലയില്‍ കണ്ടെത്തിയ അന്യസംസ്ഥാനതൊഴിലാളികളില്‍ ഒരാള്‍ തമിഴ്‌നാട്‌ സ്വദേശിയാണ്‌. തിങ്കളാഴ്ച്ച രാത്രി ഒമ്പതരയോടെ ജോലിഅന്വേഷിച്ചെത്തിയ ഇരുപതിലേറെപ്പേര്‍ അടങ്ങുന്നസംഘം നീലിമംഗലം റെയില്‍പ്പാലത്തിലൂടെ നടക്കുന്നതിനിടയില്‍ ട്രയിന്‍ വരുകയും പ്രാണരക്ഷാര്‍ത്ഥം ചിലര്‍ ആറ്റിലേക്ക്‌ ചാടുകയും ചെയ്തതായി നാട്ടുകാര്‍ പറയുന്നു. 
    
</TEXT>
</DOC>