<DOC>
<DOCNO>114022278123.utf8</DOCNO>
<TEXT>


           അഴീക്കോടിന്റെ നിക്ഷേപം ബ്ലേഡ്‌ കമ്പനിയില്‍; അന്വേഷണം വേണമെന്ന്‌ ബന്ധുക്കള്‍    

Saturday 22 February 2014 10:00 pm IST

കൊച്ചി: അനീതികള്‍ക്കെതിരെ സന്ധിയില്ലാത്ത പോരാട്ടം നടത്തിയ സുകുമാര്‍ അഴീക്കോടിന്റെ സ്വകാര്യ നിക്ഷേപം സ്വകാര്യ പലിശക്കമ്പനിയില്‍. സുകുമാര്‍ അഴീക്കോടിന്റെ പേരില്‍ 15 ലക്ഷം രൂപയാണ്‌ വാഹന പണമിടപാട്‌ നടത്തുന്ന സ്ഥാപനത്തില്‍ നിക്ഷപിക്കപ്പെട്ടിരിക്കുന്നത്‌. അഴീക്കോട്‌ മാഷ്‌ അറിഞ്ഞാണോ ഈ നിക്ഷേപം നടത്തിയതെന്ന്‌ ബന്ധുക്കള്‍ സംശയിക്കുന്നു. നിക്ഷേപം കാലാവധി പൂര്‍ത്തിയായതിനെ തുടര്‍ന്ന്‌ ഇപ്പോള്‍ 30 ലക്ഷം രൂപയായിക്കഴിഞ്ഞു. നിക്ഷേപത്തിന്‌ നോമിനിയായി കാണിച്ചിരിക്കുന്നത്‌ അഴീക്കോടിന്റെ ഡ്രൈവറായിരുന്നയാളെയാണ്‌. പണം നോമിനിക്ക്‌ കൈമാറരുതെന്ന്‌ കാണിച്ച്‌ ബന്ധുക്കള്‍ കോടതിയില്‍ നിന്ന്‌ സ്റ്റേ വാങ്ങിയിരിക്കുകയാണ്‌. 
സാമൂഹ്യ ജീവിതത്തിലെ എല്ലാവിധ അനീതികള്‍ക്കെതിരെയും സന്ധിയില്ലാത്ത പോരാട്ടം നടത്തിയിരുന്ന സുകുമാര്‍ അഴീക്കോട്‌ അറിഞ്ഞുകൊണ്ട്‌ ഇത്തരം ഒരു സ്വകാര്യ പലിശക്കമ്പനിയില്‍ തന്റെ പണം നിക്ഷേപിക്കില്ലെന്നാണ്‌ ബന്ധുക്കളും ആരാധകരും പറയുന്നത്‌. അഴീക്കോടിന്റെ മരണാനന്തരം അദ്ദേഹത്തിന്റെ പേരില്‍ ബാങ്കില്‍ ഉണ്ടായിരുന്ന നിക്ഷേപം 51 ലക്ഷം രൂപയായിരുന്നു. ഇത്‌ അവകാശികള്‍ക്ക്‌ സര്‍ക്കാര്‍ മധ്യസ്ഥതയില്‍ വീതിച്ചു നല്‍കി. തൃശ്ശൂര്‍ ഇരവിപുരത്തെ വീടും സ്ഥലവും സ്മാരകമാക്കണമെന്ന്‌ അദ്ദേഹംനിര്‍ദ്ദേശിച്ചിരുന്നു. എന്നാല്‍ ഈ 15 ലക്ഷത്തെക്കുറിച്ച്‌ തീരുമാനമെടുത്തിരുന്നില്ല. ഇങ്ങനെയൊരു നിക്ഷേപമുള്ള കാര്യം ഇപ്പോഴാണ്‌ തങ്ങള്‍ അറിയുന്നതെന്നാണ്‌ ബന്ധുക്കള്‍ പറയുന്നത്‌.
തൃശ്ശൂര്‍ ജില്ലയിലെ വിയ്യൂരില്‍ ഉണ്ടായിരുന്ന വീടും സ്ഥലവും വിറ്റപ്പോള്‍ ലഭിച്ച പണമാണ്‌ സ്വകാര്യ പണമിടപാട്‌ സ്ഥാപനത്തില്‍ നിക്ഷേപിച്ചിരിക്കുന്നതെന്നാണ്‌ വിവരം.സുകുമാര്‍ അഴീക്കോടിനെ ആരെങ്കിലും കബളിപ്പിച്ചതായിരിക്കാം എന്ന സംശയമാണ്‌ ഉയരുന്നത്‌. മറ്റു നിക്ഷപങ്ങളെല്ലാം ദേശസാത്കൃത ബാങ്കുകളിലായിരുന്നതും ഈ നിക്ഷേപങ്ങളുടെ പലിശ മാസം തോറും അദ്ദേഹം കൈപ്പറ്റിയിരുന്നതും ശ്രദ്ധേയമാണ്‌. എന്നാല്‍ 15 ലക്ഷം രൂപ സ്ഥിര നിക്ഷേപമായാണ്‌ സ്വകാര്യ പണമിടപാട്‌ സ്ഥാപനത്തില്‍ നിക്ഷേപിച്ചിരുന്നത്‌. പലിശ കൈപ്പറ്റാതെ കാലാവധി എത്തുന്ന മുറക്ക്‌ ഇരട്ടിയായി തിരികെ ലഭിക്കുന്ന തരത്തിലായിരുന്നു നിക്ഷേപം. തന്റെ 76-ാ‍ം വയസ്സില്‍ ഇത്തരമൊരു ദീര്‍ഘകാല സ്ഥിര നിക്ഷേപം അദ്ദേഹം നടത്താന്‍ സാധ്യതയില്ലെന്നാണ്‌ ബന്ധുക്കള്‍ ചൂണ്ടിക്കാണിക്കുന്നത്‌. ഇതെക്കുറിച്ച്‌ അന്വേഷമം വേണമെന്നും അവര്‍ ആവശ്യപ്പെടുന്നു. 

    
</TEXT>
</DOC>