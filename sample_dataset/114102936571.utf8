<DOC>
<DOCNO>114102936571.utf8</DOCNO>
<TEXT>


           ജനങ്ങളോടുള്ള വിശ്വാസം പ്രകാശ് കാരാട്ട് ഇല്ലാതാക്കി : വി.എസ്    

Wednesday 29 October 2014 10:56 am IST

        ന്യൂദല്‍ഹി : പാര്‍ട്ടി ജനറല്‍ സെക്രട്ടറിമാര്‍ക്കു ജനങ്ങളോടുള്ള വിശ്വാസം പ്രകാശ് കാരാട്ട് ഇല്ലാതാക്കിയെന്ന് വി.എസ് അച്യുതാനന്ദന്‍. ടി.പി. ചന്ദ്രശേഖരന്‍ വധം സംബന്ധിച്ചു പാര്‍ട്ടി അന്വേഷണം നടത്തി കുറ്റക്കാര്‍ക്കെതിരെ നടപടിയെടുക്കുമെന്നു ജനറല്‍ സെക്രട്ടറി ജനങ്ങളോടു പറഞ്ഞതാണ്. എന്നാല്‍, പരാതിക്കാരനായ തന്നില്‍നിന്നുപോലും ഇക്കാര്യത്തില്‍ അഭിപ്രായം ചോദിച്ചില്ലെന്നും വി.എസ് കേന്ദ്രകമ്മിറ്റിക്ക് നല്‍കിയ രണ്ടാമത്തെ കത്തില്‍ കുറ്റപ്പെടുത്തി.

ടി.പി വധവുമായി ബന്ധപ്പെട്ട് പാര്‍ട്ടി നടത്തുന്ന അന്വേഷണം അപഹാസ്യമായിരിക്കുകയാണ്. അന്വേഷണം ഇതുവരെ എങ്ങും എത്തിയില്ലെന്നും ടി.പി വധത്തില്‍ പാ‌ര്‍ട്ടിക്ക് പങ്കില്ലെന്ന് ബോദ്ധ്യപ്പെടുത്താനായില്ലെന്നും വി.എസ് പറഞ്ഞു. അന്വേഷണ കമ്മിഷന്‍ അംഗങ്ങള്‍ ആരെന്നു പോലും വെളിപ്പെടുത്താന്‍ പോലും പാര്‍ട്ടിക്ക് കഴിഞ്ഞിട്ടില്ല. കേസില്‍ പാര്‍ട്ടിക്കാര്‍ ഉള്‍പ്പെട്ടിട്ടുണ്ടെങ്കില്‍ അവര്‍ക്കെതിരെ നടപടി ഉണ്ടാവുമെന്നാണ് ജനറല്‍ സെക്രട്ടറി പ്രകാശ് കാരാട്ട് പറഞ്ഞത്. എന്നാല്‍ കേസില്‍ പ്രതികളായ രണ്ട് പേര്‍ ഇപ്പോഴും പാര്‍ട്ടി അംഗങ്ങളായി തുടരുന്നു. ഇവര്‍ക്കെതിരെ നടപടി വേണമെന്നും വി.എസ് ആവശ്യപ്പെട്ടിട്ടുണ്ട്.

ടി.പി വധത്തില്‍ പാര്‍ട്ടിക്ക് പങ്കില്ലെങ്കില്‍ അത് തെളിയിക്കാന്‍ നേതൃത്വത്തിന് എന്താണ് ബുദ്ധിമുട്ടെന്നും വി.എസ് കത്തില്‍ ചോദിച്ചു. സിപിഎമ്മിന്റെ രാഷ്ട്രീയ അടവു നയം വിലയിരുത്തി തയാറാക്കിയ അടവു നയ രേഖയ്ക്കെതിരെ സീതാറാം യെച്ചൂരി കൊണ്ടുവന്ന ബദല്‍ രേഖയ്ക്കും വി.എസ് പിന്തുണ നല്‍കി. പാര്‍ട്ടി തയാറാക്കിയ കരട് രേഖയെ അനുകൂലിക്കുന്നവര്‍ നാലു പേര്‍ മാത്രമാണ്. ഇപ്പോള്‍ തീരുമാനമെടുക്കേണ്ടെന്നാണു ഭൂരിപക്ഷാഭിപ്രായം.

സംഘടനാ വിഷയങ്ങളില്‍ ഭിന്നതയുണ്ടായ സാഹചര്യത്തില്‍ പ്ലീനം വിളിക്കുന്നതിനെക്കുറിച്ച് പാര്‍ട്ടി ആലോചിക്കുന്നതായും സൂചനയുണ്ട്.
    
</TEXT>
</DOC>