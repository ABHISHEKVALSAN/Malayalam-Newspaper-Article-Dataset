<DOC>
<DOCNO>114030480622.utf8</DOCNO>
<TEXT>


           ആറന്മുളയിലേത്‌ ഗ്രാമത്തെ നിലനിര്‍ത്താനുള്ള പോരാട്ടം: അഡ്വ പി.എസ്‌.ശ്രീധരന്‍പിള്ള    

Tuesday 4 March 2014 10:00 pm IST

        ആറന്മുള : ആശയപരമായി വ്യത്യസ്തതപുലര്‍ത്തുന്നവര്‍ സാധാരണ ജനങ്ങള്‍ക്കുവേണ്ടി ഐക്യത്തോടെ നില്‍ക്കുന്ന ഐതിഹാസിക സമരമാണ്‌ ആറന്മുളയിലേതെന്ന്‌ ബിജെപി. ദേശീയ നിര്‍വ്വാഹക സമിതി അംഗം അഡ്വ. പി.എസ്‌. ശ്രീധരന്‍പിള്ള. ആറന്‍മുള വിമാനത്താവള പദ്ധതിക്കെതിരെ നടക്കുന്ന അനിശ്ചിതകാല സത്യാഗ്രഹത്തിന്റെ ഇരുപത്തിരണ്ടാം ദിവസം സത്യാഗ്രഹം ഉദ്ഘാടനം ചെയ്തു സംസാരിക്കുകയായിരുന്നു അദ്ദേഹം.
ആറന്മുളയില്‍ കാണുന്നത്‌ കച്ചവട വ്യവസ്ഥിതിയാണ്‌. ഗ്രാമീണ സങ്കല്‍പങ്ങളെ ഇല്ലായ്മ ചെയ്യുന്ന അധാര്‍മ്മിക കച്ചവടത്തിന്റെ നേര്‍ച്ചിത്രമാണ്‌ വിമാനത്താവള പദ്ധതി. പരിസ്ഥിതി സംരക്ഷണത്തിനായി ഭരണഘടന ഭേദഗതി ചെയ്ത ഇന്ദിരാഗാന്ധിയുടെ പാര്‍ട്ടിയിലെ മുഖ്യമന്ത്രിയും, എംപി.യും, എംഎല്‍എ.യും കച്ചവടത്തിന്‌ പിന്തുണ നല്‍കുന്നു. പത്തു ശതമാനം ഓഹരി ഈ കള്ളകമ്പനിയിലെടുക്കാമെന്ന സര്‍ക്കാര്‍ നിലപാട്‌ രാജ്യരക്ഷയെ ബാധിക്കുന്ന പ്രശ്നത്തെ ലഘൂകരിക്കുവാനാണ്‌. എന്നാല്‍ ഭരണകൂടത്തിന്റെ എതിര്‍പ്പുകളുണ്ടെങ്കിലും പരിസ്ഥിതി നിലനിര്‍ത്തുവാന്‍ നടത്തുന്ന ആറന്മുള സമരം ഭാരതത്തിന്റെ ചരിത്രത്തില്‍ എന്നും എഴുതിവെയ്ക്കുമെന്നും അദ്ദേഹം പറഞ്ഞു. 
തുടക്കം മുതല്‍ എല്ലാ നിയമങ്ങളും കാറ്റില്‍ പറത്തി സെക്രട്ടറിയേറ്റില്‍ പ്രത്യേക സെല്‍ ഉണ്ടാക്കി നിയമലംഘനങ്ങള്‍ നടത്തുന്ന സ്വകാര്യ കമ്പനിയുടെ താളത്തിനു തുള്ളുന്ന സര്‍ക്കാരാണ്‌ കേരളം ഭരിക്കുന്നതെന്ന്‌ സത്യാഗ്രഹത്തില്‍ അദ്ധ്യക്ഷത വഹിച്ച പുരോഗമന കലാ സാഹിത്യ സംഘം സംസ്ഥാന സെക്രട്ടറി വി.എന്‍. മുരളി പറഞ്ഞു. നുണയില്‍ ജനിച്ച,്‌ നുണയില്‍ വളര്‍ന്ന്‌, നുണയില്‍ നിലനില്‍ക്കാമെന്ന്‌ വിചാരിക്കുന്ന സ്വകാര്യ കമ്പനിയുടെ വക്താക്കളും ഭരണാധികാരികളും സാധാരണ ജനങ്ങളെ വിഢിയാക്കുവാന്‍ സാധിക്കയില്ലായെന്ന്‌ ആറന്മുള സമരം തെളിയിക്കുമെന്ന്‌ സത്യാഗ്രഹത്തില്‍ മുഖ്യപ്രഭാഷണം നടത്തിയ സിപിഐ(എംഎല്‍ റെഡ്ഫ്ലാഗ്‌) സംസ്ഥാന സെക്രട്ടറി ഉണ്ണിച്ചെക്കന്‍ അഭിപ്രായപ്പെട്ടു. 
ഇലന്തൂര്‍ ശ്രീദേവീ പടയണി സംഘം നടത്തിയ പടയണി ഉച്ചയ്ക്കു ശേഷം സത്യാ ഗ്രഹപന്തലില്‍ അരങ്ങേറി. ബിജെപി സംസ്ഥാന സെക്രട്ടറി ബി.രാധാകൃഷ്ണമേനോന്‍, ബിഎംഎസ്‌ ജില്ലാ സെക്രട്ടറി സി.എസ്‌. ശ്രീകുമാര്‍, ഹിന്ദുഐക്യവേദി പറവൂര്‍ താലൂക്കു സെക്രട്ടറി ബിജു സദാനന്ദന്‍,സിപിഎം ജില്ലാ സെക്രട്ടറിയേറ്റ്‌ അംഗം റ്റി.കെ.ജി. നായര്‍. പുരോഗമന കലാ സാഹിത്യ സംഘം സംസ്ഥാന കമ്മറ്റി അംഗങ്ങളായ എ. ഗോകുലചന്ദ്രന്‍, വിനോദ്‌ വൈശാലി, റ്റിയുസിഐ സംസ്ഥാന കമ്മറ്റി അംഗം ജയപ്രകാശ്‌, സിപിഐ മണ്ഡലം കമ്മറ്റി അംഗം അജിത്ത്‌ കുറുന്താര്‍, സാഹിത്യകാരന്‍ കെ.കെ.എസ്‌. ദാസ്‌, പ്രദീപ്‌ അയിരൂര്‍ എന്നിവര്‍ സംസാരിച്ചു. ഇന്ന്‌ മാത്യു ടി തോമസ്‌ എംഎല്‍എ സത്യാഗ്രഹം ഉദ്ഘാടനം ചെയ്യും. മുന്‍ ദേവസ്വം ബോര്‍ഡ്‌ അംഗം റ്റി. സിസിലി സംസാരിക്കും.
    
</TEXT>
</DOC>