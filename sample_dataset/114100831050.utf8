<DOC>
<DOCNO>114100831050.utf8</DOCNO>
<TEXT>


           പ്രധാനമന്ത്രി ക്ഷണിച്ചു ഉദ്ഘാടനത്തിന് മുതുകുളം ബ്ലോക്ക് ഭാരവാഹികളും    

Wednesday 8 October 2014 8:48 pm IST

        ഹരിപ്പാട്: മുതുകുളം ബ്ലോക്ക് പഞ്ചായത്ത് പ്രസിഡന്റും സെക്രട്ടറിയും പ്രധാനമന്ത്രിയുടെ പ്രത്യേക ക്ഷണിതാക്കളായി ഇന്ന് ദല്‍ഹിക്ക് പുറപ്പെടും. 11ന് ദല്‍ഹി വിജ്ഞാന്‍ ഭവനില്‍ ജയപ്രകാശ് നാരായണന്റെ ജന്മദിനത്തോടനുബന്ധിച്ച് തുടക്കം കുറിക്കുന്ന പ്രധാനമന്ത്രി മോദിയുടെ സ്വപ്‌ന പദ്ധതിയായ സന്‍സദ് ആദര്‍ശ് ഗ്രാമയോജനയുടെ ഉദ്ഘാടന ചടങ്ങിലേക്ക് മുതുകുളം ബ്ലോക്ക് പഞ്ചായത്ത് പ്രസിഡന്റ് ബബിതാ ജയനെയും സെക്രട്ടറി വി.ആര്‍. രാജീവിനെയുമാണ് ക്ഷണിച്ചിട്ടുള്ളത്.

കഴിഞ്ഞവര്‍ഷം മുതുകുളം ബ്ലോക്ക് പഞ്ചായത്ത് പദ്ധതി നിര്‍വ്വഹണത്തിലും നടത്തിപ്പിലും സംസ്ഥാനത്ത് ഒന്നാം സ്ഥാനത്ത് എത്തിയിരുന്നു. സംസ്ഥാന സര്‍ക്കാരിന്റെ സ്വരാജ് ട്രോഫിയും മുതുകുളം ബ്ലോക്ക് പഞ്ചായത്തിനായിരുന്നു ലഭിച്ചത്. മുന്‍വര്‍ഷത്തെ പദ്ധതി നിര്‍വ്വഹണം നൂറു ശതമാനം ചെലവഴിക്കുകയും പുതിയ സാമ്പത്തിക വര്‍ഷത്തെ പ്രോജക്ടുകള്‍ മുന്‍കൂട്ടി തയ്യാറാക്കി ഏപ്രില്‍ ഒന്നിന് തന്നെ തുടക്കം കുറിക്കുകയും ചെയ്തു.

മുച്ചക്രവാഹനങ്ങള്‍, സ്‌പോര്‍ട്‌സ് കിറ്റ്, ഗ്രന്ഥശാലകള്‍ക്ക് പുസ്തകം, വനിതാ ഗ്രൂപ്പുകള്‍ക്ക് ശിങ്കാരിമേളം, ഡ്രൈവിങ് പരിശീലനം, കാറ്ററിങ് പരിശീലനം, ക്ലസ്റ്ററുകളിലൂടെ ഇടവിള കൃഷി, ക്ഷീരകര്‍ഷകര്‍ക്ക് സബ്‌സിഡി നിരക്കില്‍ കാലിത്തീറ്റ വിതരണം തുടങ്ങി വൈവിദ്ധ്യമാര്‍ന്ന പദ്ധതികളാണ് നടപ്പിലാക്കി വരുന്നത്. പ്രധാനമന്ത്രിയുടെ സ്വച്ഛ് ഭാരത് പദ്ധതിയുടെ ഭാഗമായി ഒരാഴ്ചത്തെ ശുചീകരണപ്രവര്‍ത്തനങ്ങള്‍ ഇന്നലെ സമാപിച്ചു.

പ്രധാനമന്ത്രിയുടെ യോഗത്തില്‍ പങ്കെടുക്കാനുള്ള ക്ഷണം ഗ്രാമവികസന കമ്മീഷണര്‍ മോഹന്‍കുമാര്‍ കഴിഞ്ഞ ദിവസം ബ്ലോക്ക് പഞ്ചായത്ത് പ്രസിഡന്റിനെ അറിയിച്ചു. വികസന കാര്യത്തില്‍ രാഷ്ട്രീയത്തിന് അതീതമായ ഒരു സംസ്‌ക്കാരം വളര്‍ത്തുന്നതിനുള്ള ഉദ്യോഗസ്ഥരുടേയും ജനപ്രതിനിധികളുടേയും കൂട്ടായ പ്രവര്‍ത്തനമാണ് ദല്‍ഹിയിലെ യോഗത്തിലേക്ക് രാജ്യത്തെ തിരഞ്ഞെടുക്കപ്പെട്ട 29 ബ്ലോക്ക് പഞ്ചായത്തുകളില്‍ മുതുകുളത്തെ തിരഞ്ഞെടുത്തതെന്ന് പ്രസിഡന്റ് ബബിതാ ജയനും വൈസ് പ്രസിഡന്റ് എം.കെ. ശ്രീനിവാസനും പറഞ്ഞു.
    
</TEXT>
</DOC>