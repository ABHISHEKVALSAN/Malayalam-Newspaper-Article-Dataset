<DOC>
<DOCNO>114051600183.utf8</DOCNO>
<TEXT>


           യുഡിഎഫിന്‌ മേല്‍ക്കൈ    

Friday 16 May 2014 9:08 pm IST

തിരുവനന്തപുരം: കേരളത്തില്‍ യുഡിഎഫിന്‌ മേല്‍ക്കൈ. ആകെയുള്ള 20 സീറ്റില്‍ പന്ത്രണ്ട്‌ ഇടത്ത്‌ യുഡിഎഫും എട്ട്‌ സീറ്റില്‍ എല്‍ഡിഎഫും ജയിച്ചു. രണ്ട്‌ സ്വതന്ത്രരുള്‍പ്പടെയാണ്‌ ഇടതുമുന്നണിയുടെ വിജയം. 2009ലെ തിരഞ്ഞെടുപ്പില്‍ 16 സീറ്റില്‍ യുഡിഎഫും നാലിടത്ത്‌ എല്‍ഡിഎഫുമാണ്‌ ജയിച്ചിരുന്നത്‌. വോട്ടെണ്ണലിന്റെ അവസാന നിമിഷം വരെ ആകാംക്ഷ നിലനിര്‍ത്തിയാണ്‌ പലരും ജയിച്ച്‌ കയറിയത്‌. തിരുവനന്തപുരത്ത്‌ ഒ.രാജഗോപാല്‍ അവസാനം വരെ തരൂരിനെതിരെ ലീഡ്‌ നിലനിര്‍ത്തിയെങ്കിലും അവസാന റൗണ്ടില്‍ നേരിയ വ്യത്യാസത്തില്‍ പരാജയപ്പെടുകയായിരുന്നു. ഇവിടെ ഇടതു സ്ഥാനാര്‍ത്ഥി മൂന്നാമതായി.

ഡോ. ശശി തരൂര്‍ (തിരുവനന്തപുരം), ആന്റോആന്റണി (പത്തനംതിട്ട), കൊടിക്കുന്നില്‍ സുരേഷ്‌ (മാവേലിക്കര), കെ സി വേണുഗോപാല്‍ (ആലപ്പുഴ), കെ വി തോമസ്‌ (എറണാകുളം), എം കെ രാഘവന്‍ (കോഴിക്കോട്‌), മുല്ലപ്പള്ളി രാമചന്ദ്രന്‍ (വടകര), എം ഐ ഷാനവാസ്‌( വയനാട്‌) എന്നിവരാണ്‌ കോണ്‍ഗ്രസില്‍ നിന്ന്‌ ജയിച്ചത്‌. ഘടകകക്ഷികളില്‍ മുസ്ലിംലീഗിലെ ഇ ടി മുഹമ്മദ്‌ ബഷീറും (പൊന്നാനി) ഇ അഹമ്മദും (മലപ്പുറം) കേരളാകോണ്‍ഗ്രസിലെ ജോസ്‌ കെ മാണിയും(കോട്ടയം) ആര്‍എസ്പിയിലെ എന്‍.കെ.പ്രേമചന്ദ്രനും(കൊല്ലം) മികച്ച വിജയം നേടി. 

സിപിഎം അഞ്ച്‌ സിറ്റിംഗ്‌ സീറ്റുകള്‍ നിലനിര്‍ത്തി. രണ്ട്‌ സ്വതന്ത്രരും വിജയിച്ചു. സിറ്റിംഗ്‌ എംപിമാരായിരുന്ന എ.സമ്പത്ത്‌ (ആറ്റിങ്ങല്‍), എം ബി രാജേഷ്‌ (പാലക്കാട്‌), പി കെ ബിജു( ആലത്തൂര്‍), പി.കരുണാകരന്‍ (കാസര്‍കോഡ്‌), പി.കെ.ശ്രീമതി(കണ്ണൂര്‍) എന്നിവരും സ്വതന്ത്രരായി മത്സരിച്ച സിനിമാനടന്‍ ഇന്നസെന്റ്‌ (ചാലക്കുടി) അഡ്വ. ജോയ്സ്‌ ജോര്‍ജ്ജ്‌ (ഇടുക്കി) എന്നിവരും ജയിച്ചു. നാല്‌ സീറ്റുകളില്‍ മത്സരിച്ച സിപിഐയിലെ സി.എന്‍.ജയദേവന്‍ മാത്രമാണ്‌ വിജയിച്ചത്‌.

എം.എ.ബേബി, എ.വിജയരാഘവന്‍, പി.സി.ചാക്കോ, കെ.പി.ധനപാലന്‍, ഒ.രാജഗോപാല്‍ എന്നിവരാണ്‌ കേരളത്തില്‍ മത്സരിച്ച്‌ തോറ്റ പ്രമുഖര്‍. കേരളത്തില്‍ നിന്നുള്ള കേന്ദ്രമന്ത്രിമാരെല്ലാം വീണ്ടും വിജയിച്ചു. രാജ്യവ്യാപകമായി കനത്ത തിരിച്ചടി നേരിട്ട കോണ്‍ഗ്രസിന്‌ കേരളം മാത്രമാണ്‌ ആശ്വസ ജയം നല്‍കിയത്‌. കേരളത്തിലെ ഏറ്റവും ഉയര്‍ന്ന ഭൂരിപക്ഷം മലപ്പുറത്ത്‌ ഇ അഹമ്മദ്‌ നേടിയ 1,94,739 വോട്ടാണ്‌. പാലക്കാട്ട്‌ എം ബി രാജേഷിന്റെയും (1,05300) കോട്ടയത്ത്‌ ജോസ്‌ കെ.മാണിയുടെയും (1,20,599) ഭൂരിപക്ഷവും ഒരു ലക്ഷത്തിന്‌ മുകളിലെത്തി. വടകരയില്‍ ജയിച്ച മുല്ലപ്പള്ളി രാമചന്ദ്രനാണ്‌ ഏറ്റവും കുറഞ്ഞ ഭൂരിപക്ഷം, 3306 വോട്ട്‌. 
ഒരുലക്ഷത്തിനടുത്ത്‌ കഴിഞ്ഞ തവണ ഭൂരിപക്ഷം നേടിയ തിരുവനന്തപുരത്ത്‌ ശശി തരൂരിന്‌ ഇക്കുറി ഏറെ വിയര്‍പ്പൊഴുക്കേണ്ടി വന്നു. ആര്‍എസ്പിയുടെ മുന്നണി മാറ്റം കൊല്ലത്ത്‌ സിപിഎമ്മിന്‌ വലിയ തിരിച്ചടിയുണ്ടാക്കി. യുഡിഎഫിന്റെ ഭാഗമായി മത്സരിച്ച ആര്‍എസ്പിയിലെ എന്‍.കെ.പ്രേമചന്ദ്രന്‍ പരാജയപ്പെടുത്തിയത്‌ സിപിഎമ്മിന്റെ പൊളിറ്റ്‌ ബ്യൂറോ അംഗമായ എം.എ.ബേബിയെയാണ്‌.

    
</TEXT>
</DOC>