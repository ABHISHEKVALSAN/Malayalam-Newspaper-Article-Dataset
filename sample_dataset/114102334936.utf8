<DOC>
<DOCNO>114102334936.utf8</DOCNO>
<TEXT>


           59 ലക്ഷം രൂപയുടെ കുഴല്‍പ്പണവുമായി തിരുവനന്തപുരം സ്വദേശി പിടിയില്‍    

Thursday 23 October 2014 11:18 am IST

        തിരുവനന്തപുരം: 59 ലക്ഷം രൂപയുടെ കുഴല്‍പ്പണവുമായി തിരുവനന്തപുരം കരമനയില്‍ ഒരാള്‍ പിടിയിലായി. ഇന്നു വെളുപ്പിന് അഞ്ചരയോടെയായിരുന്നു സംഭവം. കിളിമാനൂര്‍ സ്വദേശി നിസാമുദ്ദീന്‍  (50) പിടിയിലായത്.

രഹസ്യ സന്ദേശത്തെത്തുടര്‍ന്ന് പോലീസ് നടത്തിയ പരിശോധനയിലാണ് ഇയാളെ പിടികൂടാനായതെന്ന് പോലീസ് പറഞ്ഞു. മധുരയില്‍ നിന്ന് മഹാരാഷ്ട്രക്കാരനായ ആസാദാണ് ഇയാള്‍ക്ക് പണം കൈമാറിയതെന്ന് തെളിഞ്ഞിട്ടുണ്ട്.

പണം തിരുവനന്തപുരത്ത് എത്തുമ്പോള്‍ കോഴിക്കോട് കൊണ്ടുപോകാനായി ഒരാള്‍ ബന്ധപ്പെടും എന്ന് മാത്രമേ നജാമുദീന് അറിയാവൂ. അയാള്‍ക്ക് കൈമാറും മുമ്പായിരുന്നു പോലീസ് പിടിയിലാവുന്നത്. ഇതിന് മുമ്പും നിസാമുദ്ദീന്‍ കുഴല്‍പ്പണം കൊണ്ടുവരുന്ന ജോലിയായിരുന്നുവെന്ന് കണ്ടെത്തിയിട്ടുണ്ട്.

മധുരയില്‍ നിന്ന് ഹിന്ദി സംസാരിക്കുന്ന ഒരാളാണ് തനിക്ക് പണം കൈമാറിയതെന്ന് നിസാമുദ്ദീന്‍ പോലീസിന് മൊഴി നല്‍കി. തമ്പാനൂര്‍ വരെ പണം എത്തിക്കാനായിരുന്നു ഇയാള്‍ക്ക് ലഭിച്ചിരുന്ന നിര്‍ദേശം.സിറ്റി പോലീസ് കമ്മിഷണര്‍ എച്ച്. വെങ്കിടേഷിന്റെ നേതൃത്വത്തില്‍ ചോദ്യം ചെയ്ത പ്രതിയെ ഇന്‍കംടാക്‌സ് ഉദ്യോഗസ്ഥര്‍ക്ക് കൈമാറി.
    
</TEXT>
</DOC>