<DOC>
<DOCNO>114042494031.utf8</DOCNO>
<TEXT>


           വൈഎസ്‌ആര്‍ കോണ്‍ഗ്രസ് സ്ഥാനാര്‍ഥി അപകടത്തില്‍ മരിച്ചു    

Thursday 24 April 2014 2:05 pm IST

ഹൈദരാബാദ്‌: തെരഞ്ഞെടുപ്പ് പ്രചാരണത്തിനിടെ വൈഎസ്‌ആര്‍ കോണ്‍ഗ്രസിന്റെ സ്ഥാനാര്‍ത്ഥി ബി.ശോഭ നാഗി റെഡ്ഡി കാറപകടത്തില്‍ മരിച്ചു. ബുധനാഴ്ച രാത്രിയാണ്‌ അപകടം നടന്നത്‌. ആന്ധ്രാപ്രദേശിലെ അലഗഡ നിയമസഭാ മണ്ഡലത്തിലാണ്‌ അവര്‍ മത്സരിച്ചിരുന്നത്‌. 

ആന്ധ്രയിലെ കുര്‍നൂളില്‍ തെരഞ്ഞെടുപ്പ്‌ പ്രചാരണത്തിനുശേഷം മടങ്ങിവരവെ അലഗഡയില്‍ വച്ച് രാത്രി പതിനൊന്ന് മണിയോടെ ശോഭ സഞ്ചരിച്ചിരുന്ന വാഹനം കീഴ്മേല്‍ മറിയുകയായിരുന്നു. നാല് തവണ മറിഞ്ഞ കാറില്‍ നിന്നും ശോഭ റെഡ്ഡി പുറത്തേയ്ക്ക് തെറിച്ച് വീഴുകയായിരുന്നു. ഗുരുതരമായി പരിക്കേറ്റ ശോഭയെ ഹൈദരാബാദിലെ സ്വകാര്യ ആശുപത്രിയില്‍ പ്രവേശിപ്പിച്ചെങ്കിലും ഇന്ന് രാവിലെയോടെ മരണം സംഭവിക്കുകയായിരുന്നു.

ശോഭയുടെ രണ്ട്‌ സുരക്ഷാ ഉദ്യോഗസ്ഥര്‍ക്കും മറ്റു മൂന്നുപേര്‍ക്കും അപകടത്തില്‍ പരിക്കേറ്റു.
    
</TEXT>
</DOC>