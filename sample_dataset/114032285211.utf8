<DOC>
<DOCNO>114032285211.utf8</DOCNO>
<TEXT>


           വിഎസ് ടിപിയെ തള്ളിപ്പറഞ്ഞത് കഷ്ടമാണെന്ന് തിരുവഞ്ചൂര്‍    

Saturday 22 March 2014 2:46 pm IST

കോട്ടയം: പുന്നപ്ര വയലാര്‍ സമരത്തെ വിറ്റ് കാശാക്കിയ ആളാണ് വി.എസ് അച്യുതാനന്ദനെന്ന് മന്ത്രി തിരുവഞ്ചൂര്‍ രാധാകൃഷ്ണന്‍. സമരം തന്നെ ജീവിതം എന്ന പുസ്തകം ഇതിന് തെളിവാണെന്നും തിരുവഞ്ചൂര്‍ പറഞ്ഞു. നേരിന്റെ വഴിയില്‍ നിന്നും മാറിയ വി.എസ് ടി.പിയെ തള്ളിപ്പറഞ്ഞത് കഷ്ടമാണെന്നും അദ്ദേഹം പറഞ്ഞു.

ടി.പിയെ കുറിച്ച് പുസ്തകം എഴുതിയത് സംഭവത്തിലെ നേരിന്റെ വശം അറിയിക്കാനാണ്. ടി.പിക്ക് വധഭീഷണിയുണ്ടായിരുന്നത് വി.എസ് മുഖ്യമന്ത്രി ആയിരുന്ന കാലത്താണെന്നും തിരുവഞ്ചൂര്‍ പറഞ്ഞു.  വിഎസ് മുഖ്യമന്ത്രിയായിരിക്കെയാണ് ടിപിക്ക് നേരെ ആദ്യവധശ്രമവും ഉണ്ടായത്. വിഎസിന് വേണ്ടിയാണ് ടി.പി ചന്ദ്രശേഖരന്‍ എല്ലാം ചെയ്തതെന്നും ഇതെല്ലാം വിഎസിന് മറക്കാനാകുമോയെന്നും തിരുവഞ്ചൂര്‍ രാധാകൃഷ്ണന്‍ ചോദിച്ചു.

ടി.പിയെ വിറ്റത് താനല്ലെന്നും ചന്ദ്രശേഖരന്‍ വധം പുസ്തകമാക്കി വിറ്റ് കാശാക്കിയത് തിരുവഞ്ചൂരാണെന്നും വി.എസ് ആരോപിച്ചതിന് പിന്നാലെയാണ് തിരുവഞ്ചൂരിന്റെ പ്രതികരണം. തനിക്ക് വധഭീഷണി ഉണ്ടെന്ന് ടിപി മുഖ്യമന്ത്രിയേയും മുല്ലപ്പള്ളിയേയും അറിയിച്ചിരുന്നു. എന്നാല്‍ വേണ്ട സംരക്ഷണം നല്‍കിയില്ല. ടിപി വധത്തില്‍ ഇപ്പോള്‍ വേദനകൊള്ളുന്നത് കശാപ്പിന് കൂട്ടുനിന്നവരാണ്. ടി.പി വധം മാധ്യമങ്ങള്‍ കൃഷിയാക്കിയെന്നും വിഎസ് വിമര്‍ശിച്ചിരുന്നു.
    
</TEXT>
</DOC>