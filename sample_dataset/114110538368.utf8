<DOC>
<DOCNO>114110538368.utf8</DOCNO>
<TEXT>


           സിനിമാ രംഗത്ത്  സ്ത്രീകള്‍ക്കും മേക്കപ്പ് ആര്‍ട്ടിസ്റ്റുകളാകാമെന്ന് സുപ്രീംകോടതി    

Wednesday 5 November 2014 1:21 am IST

        മുംബൈ: സിനിമാ വ്യവസായത്തില്‍ സ്ത്രീകള്‍ക്കും മേക്കപ്പ് ആര്‍ട്ടിസ്റ്റാകാമെന്ന് സുപ്രീംകോടതി. സിനിമാ വ്യവസായത്തില്‍ നിന്നും സ്ത്രീകളെ മാറ്റിനിര്‍ത്തുന്നത് ഭരണഘടനാ വിരുദ്ധവും നിയമവിരുദ്ധവും ലിംഗ വിവേചനത്തിന്റെ ഏറ്റവും മോശപ്പെട്ട രീതിയുമാണെന്നും സുപ്രീംകോടതി നിരീക്ഷിച്ചു. സ്ത്രീകള്‍ക്ക് എന്തുകൊണ്ട് മേക്കപ്പ് ആര്‍ട്ടിസ്റ്റായിക്കൂടായെന്നും കോടതി ചോദിച്ചു.

കഴിഞ്ഞ ആറു ദശകത്തിലധികമായി മേക്കപ്പ് ആര്‍ട്ടിസ്റ്റുമാരായ സ്ത്രീ തൊഴിലാളികളെ ഈ മേഖലയില്‍ നിന്നും മാറ്റിനിര്‍ത്തിയിരിക്കുകയാണ്. പുരുഷന്മാരാണ് എല്ലാ ജോലികളും മുന്നോട്ടുകൊണ്ടുപോകുന്നത്. ഹെയര്‍ സ്റ്റൈലിസ്റ്റ് എന്ന നിലയില്‍ മാത്രമാണ് സ്ത്രീകള്‍ പ്രവര്‍ത്തിക്കുന്നത്. സിനിമാ വ്യവസായത്തില്‍ ഇവര്‍ക്ക് ജോലി ഇല്ലാത്ത അവസ്ഥയാണെന്നും കോടതി അഭിപ്രായപ്പെട്ടു.

സ്ത്രീ മേക്കപ്പ് ആര്‍ട്ടിസ്റ്റുകള്‍ക്കെതിരെയുള്ള ഈ വിവേചനം എത്രയും പെട്ടെന്ന് എടുത്തുകളയണമെന്നും സിനി കോസ്റ്റ്യൂം മേക്കപ്പ് ആര്‍ട്ടിസ്റ്റ് ആന്റ് ഹെയര്‍ ഡ്രസ്സേഴ്‌സ് അസോസിയേഷനോട് സുപ്രീംകോടതി നിര്‍ദ്ദേശിച്ചു.

ഇത്തരം വിവേചനങ്ങള്‍ തുടരാന്‍ എങ്ങനെ സാധിക്കുന്നുവെന്നും കോടതി ചോദിച്ചു. ഭരണഘടന അനുസരിച്ച് ഇത് തുടരാന്‍ അനുവദിക്കില്ല. എന്തുകൊണ്ടാണ് പുരുഷന്മാരെ മാത്രം മേക്കപ്പ് ആര്‍ട്ടിസ്റ്റുമാരായി തുടരാന്‍ അനുവദിക്കുന്നതെന്നും കോടതി ചോദിച്ചു. ജസ്റ്റീസുമാരായ ദീപക് മിശ്ര, യു.യു ലളിത് എന്നിവരടങ്ങിയ ബെഞ്ചാണ് ഹര്‍ജി പരിഗണിച്ചത്. മേക്കപ്പ് ആര്‍ട്ടിസ്റ്റാകാന്‍ സ്ത്രീകളെ അനുവദിക്കാത്തതിനുള്ള കാരണം  കണ്ടെത്താന്‍ കോടതിക്ക് സാധിക്കുന്നില്ല. പുരുഷന്മാരെ പോലെ തന്നെ സ്ത്രീകളും ഇതിന് യോഗ്യരാണെന്നും കോടതി ചൂണ്ടിക്കാട്ടി. ഇത് 2014-ലാണ്,1935 അല്ലെന്നും  ഇത്തരം വിവേചനങ്ങള്‍ ഒരു ദിവസം പോലും തുടരാന്‍ അനുവദിക്കില്ലെന്നും കോടതി പറഞ്ഞു.

സിനിമാവ്യവസായത്തില്‍ നേരിടുന്ന വിവേചനം ചൂണ്ടിക്കാട്ടി ആര്‍ട്ടിസ്റ്റുമാരായ ഒമ്പത് സ്ത്രീകള്‍ 2013 ജനുവരിയില്‍ സമര്‍പ്പിച്ച ഹര്‍ജിയിലാണ് സുപ്രീംകോടതിയുടെ സുപ്രധാന വിധി.
    
</TEXT>
</DOC>