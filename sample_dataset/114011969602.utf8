<DOC>
<DOCNO>114011969602.utf8</DOCNO>
<TEXT>


           എസ്‌പിബിക്ക്‌ ദേഹാസ്വാസ്ഥ്യം    

Sunday 19 January 2014 10:45 pm IST

ജൊഹാന്നസ്ബര്‍ഗ്‌: പ്രശസ്ത പിന്നണി ഗായകന്‍ എസ്‌.പി. ബാലസുബ്രഹ്മണ്യത്തിന്‌ ദേഹാസ്വാസ്ഥ്യം. തുടര്‍ന്ന്‌ ദക്ഷിണാഫ്രിക്കന്‍ ആശുപത്രിയില്‍ പ്രവേശിപ്പിച്ചു. ജൊഹാന്നസ്‌ ബര്‍ഗില്‍ ഒരു അവാര്‍ഡ്ദാന ചടങ്ങില്‍ പങ്കെടുക്കവെ ശനിയാഴ്ച്ച രാത്രിയാണ്‌ എസ്പിബിക്ക്‌ ദേഹാസ്വാസ്ഥ്യം അനുഭവപ്പെട്ടത്‌. അദ്ദേഹത്തിന്റെ ആരോഗ്യസ്ഥിതി സംബന്ധിച്ച വിവരങ്ങള്‍ പുറത്തുവിട്ടിട്ടില്ല. 

ഇന്ത്യ- ദക്ഷിണാഫ്രിക്ക ചലച്ചിത്ര രംഗങ്ങള്‍ തമ്മിലെ ബന്ധം ഊഷ്മളമാക്കുക ലക്ഷ്യമിട്ട്‌ സംഘടിപ്പിച്ച ഇന്റര്‍നാഷണല്‍ ഇന്ത്യന്‍ ഫിലിം ഫെസ്റ്റിവല്‍ ഓഫ്‌ സൗത്ത്‌ ആഫ്രിക്കയുടെ ഭാഗമായുള്ള ലൈഫ്‌ ടൈം അച്ചീവ്മെന്റ്‌ അവാര്‍ഡ്‌ എസ്പിബിക്ക്‌ സമ്മാനിച്ചിരുന്നു. പുരസ്കാരം ഏറ്റുവാങ്ങിയതിന്‌ പിന്നാലെ അദ്ദേഹം അസ്വസ്ഥതകള്‍ പ്രകടിപ്പിച്ചു. തുടര്‍ന്ന്‌ വിശദ പരിശോധനയ്ക്ക്‌ വിധേയനാക്കി. ഈ സാഹചര്യത്തില്‍ ഇന്നലെ എസ്പിബിക്കുവേണ്ടി ഒരുക്കാനിരുന്ന അത്താഴ വിരുന്ന്‌ ഉപേക്ഷിക്കാനും സംഘാടകര്‍ പ്രേരിതരായിരുന്നു.

    
</TEXT>
</DOC>