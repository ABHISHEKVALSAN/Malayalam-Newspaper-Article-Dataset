<DOC>
<DOCNO>114091724945.utf8</DOCNO>
<TEXT>


           ഓപ്പറേഷന്‍ കുബേര രണ്ടാംഘട്ടത്തിലേക്ക്    

Wednesday 17 September 2014 11:04 pm IST

        തിരുവനന്തപുരം: കൊള്ളപ്പലിശക്കാരെ നിയന്ത്രിക്കുന്നതിനായി ആഭ്യന്തരവകുപ്പ് നടപ്പാക്കിയ ഓപ്പറേഷന്‍ കുബേര രണ്ടാംഘട്ടത്തിലേക്ക്. ബ്ലേഡ് മാഫിയകളെ അമര്‍ച്ച ചെയ്യുന്നതിനുള്ള നടപടികള്‍ ശക്തമാക്കുമെന്നും പ്രവര്‍ത്തനങ്ങള്‍ക്ക് രൂപം നല്‍കാന്‍ ഈമാസം 22ന് ഉന്നത ഉദ്യോഗസ്ഥരുടെ യോഗം പൊലീസ് ആസ്ഥാനത്ത് ചേരുമെന്നും ആഭ്യന്തര മന്ത്രി രമേശ് ചെന്നിത്തല പറഞ്ഞു.

ബ്ലേഡ് മാഫിയകളെ നിയന്ത്രിക്കുന്നതിന് പൊതുജനങ്ങള്‍ക്ക് എളുപ്പത്തില്‍ വായ്പ ലഭ്യമാക്കുന്നതിനായി ആവിഷ്‌കരിച്ച ഋണമുക്തി വായ്പാ പദ്ധതി പുനഃപരിശോധിക്കാന്‍ നിര്‍ദേശം നല്‍കിയതായും മന്ത്രി പറഞ്ഞു. മെയ്11ന് ആരംഭിച്ച ഓപ്പറേഷന്‍ കുബേരയില്‍ ഇതുവരെ 2663 കേസുകള്‍ റജിസ്റ്റര്‍ ചെയ്തു. 1577 പേര്‍ അറസ്റ്റിലായി. നിലവിലുള്ള കുബേര കേസുകളില്‍ സമയബന്ധിതമായി അന്വേഷണം പൂര്‍ത്തിയാക്കി നിയമനടപടികള്‍ പൂര്‍ത്തിയാക്കുന്നതിന് നിര്‍ദേശം നല്‍കിയിട്ടുണ്ടെന്നും ചെന്നിത്തല പറഞ്ഞു.

കൊല്ലം, തൃശൂര്‍ കമ്മീഷണര്‍മാരെ സ്ഥലം മാറ്റിയത് ഓപ്പറേഷന്‍ കുബേരയെ അട്ടിമറിക്കാനാണെന്ന വാര്‍ത്തകള്‍ക്ക് സത്യവുമായി യാതൊരു ബന്ധവുമില്ല. ഏറ്റവും കുറവ് സ്ഥലം മാറ്റം നടത്തിയ ആഭ്യന്തരമന്ത്രിയാണ് താന്‍. നിലവിലുള്ള ചട്ടങ്ങള്‍ അനുസരിച്ച് രണ്ടോ രണ്ടരയോ വര്‍ഷം കഴിയുമ്പോള്‍ പൊലീസ് കമ്മീഷണര്‍മാര്‍ക്ക് സ്ഥലം മാറ്റം നല്‍കണം. തൃശൂര്‍ പൊലീസ് കമ്മീഷണര്‍ പ്രകാശ് രണ്ടര വര്‍ഷം പൂര്‍ത്തിയാക്കിയ സാഹര്യത്തിലാണ് സൈബര്‍ ക്രൈമിന്റെ പ്രത്യേക ചുമതല നല്‍കി ക്രൈംബ്രാഞ്ചിലേക്ക് മാറ്റിയതെന്നും ചെന്നിത്തല പറഞ്ഞു.

മദ്യനിരോധനം നടപ്പിലാക്കിയ സാഹചര്യത്തില്‍ നിയമലംഘനം തടയുന്നതിനായി പോലിസില്‍ ആവശ്യമായ തസ്തികയും സഹായവും തേടി മുഖ്യമന്ത്രിക്ക് പ്രൊപ്പോസല്‍ നല്‍കും. രണ്ടുദിവസത്തിനകം ഇതിനുള്ള റിപ്പോര്‍ട്ട് തയ്യാറാക്കി നല്‍കാന്‍ ഡിജിപിക്ക് നിര്‍ദേശം നല്‍കി. പോലിസിന്റെ നിര്‍ഭയകേരളം സുരക്ഷിതകേരളം പദ്ധതിയുടെ പൈലറ്റ് പ്രോജക്ട് എറണാകുളം കോര്‍പറേഷനില്‍ മാത്രമാണ് ആരംഭിച്ചിട്ടുള്ളത്. സര്‍ക്കാര്‍ മാറ്റത്തെ തുടര്‍ന്ന് ഈ പദ്ധതിക്കുള്ള കേന്ദ്രസഹായം ലഭിച്ചിട്ടില്ല. സംസ്ഥാന സര്‍ക്കാരിന്റെ ഏഴുകോടി മാത്രമാണ് നിലവിലുള്ളത്. വോളന്റിയേഴ്‌സിനെ തെരഞ്ഞെടുത്ത് ട്രെയിനിങ് നല്‍കിയിട്ടുണ്ട്. എറണാകുളത്ത് പദ്ധതി ഫലപ്രദമായി പോവുന്നുണ്ട്. തിരുവനന്തപുരം, കോഴിക്കോട് നഗരങ്ങളിലേക്കും തുടര്‍ന്ന് മറ്റു നഗരസഭകളിലേക്കും പദ്ധതി വ്യാപിപ്പിക്കും. എഐജി ദീബേഷ് ബഹ്‌റയ്ക്കാണ് ഈ പദ്ധതിയുടെ ചുമതല.

ചേരാനെല്ലൂരില്‍ യുവതിയെ പോലിസ് മര്‍ദ്ദിച്ച സംഭവത്തില്‍ രണ്ടാഴ്ചയ്ക്കകം റിപ്പോര്‍ട്ട് സമര്‍പ്പിക്കാന്‍ എറണാകുളം റെയ്ഞ്ച് ഐജിയെ ചുമതലപ്പെടുത്തി. ആരോപണവിധേയനായ ഉദ്യോഗസ്ഥനെ സ്ഥലംമാറ്റി.
    
</TEXT>
</DOC>