<DOC>
<DOCNO>114101833801.utf8</DOCNO>
<TEXT>


           ഹൃദ്രോഗം ഉപഭോഗ സമൂഹത്തിന് ഏറ്റവും വലിയ ഭീഷണി: ഗവര്‍ണര്‍    

Saturday 18 October 2014 10:29 pm IST

        തിരുവനന്തപുരം: മറ്റേതു രോഗങ്ങളെക്കാളും ഹൃദ്രോഗം ഉപഭോഗ സംസ്‌കാരം മാത്രമുള്ള സമൂഹത്തിന് ഏറ്റവും വലിയ ഭീഷണി സൃഷ്ടിക്കുന്നതായി ഗവര്‍ണര്‍ ജസ്റ്റിസ് പി. സദാശിവം പറഞ്ഞു. മാംസാഹാരവും പുകവലിയും വ്യായാമമില്ലായ്മയും ഹൃദ്രോഗസാധ്യത ഏറെ വര്‍ധിപ്പിക്കുന്നതായും അദ്ദേഹം ചൂണ്ടിക്കാട്ടി. തിരുവനന്തപുരത്ത് ഹൃദ്രോഗ വിദഗ്ധന്മാരുടെ സംഘടനയായ സൊസൈറ്റി ഫോര്‍ ഹേര്‍ട്ട് ഫെയ്‌ലുവര്‍ ആന്റ് ട്രാന്‍സ്പ്ലാന്റേഷന്റെ രണ്ടാം വാര്‍ഷികസമ്മേളനം ഉദ്ഘാടനം ചെയ്യുകയായിരുന്നു അദ്ദേഹം.

നല്ല, ആരോഗ്യമുള്ള ഹൃദയം സ്വര്‍ണത്തെക്കാള്‍ മൂല്യമുള്ളതാണെന്ന് വിശേഷിപ്പിക്കാറുണ്ട്. എന്നാല്‍ ആ ഹൃദയത്തിന്റെ പ്രവര്‍ത്തനം നമ്മുടെ മാത്രം നിയന്ത്രണത്തിലല്ല. പ്രമേഹരോഗത്തിന്റെ തലസ്ഥാനമായി അറിയപ്പെടുന്ന ഇന്ത്യയില്‍ ഉയര്‍ന്ന രക്തസമ്മര്‍ദ്ദവും കൊളസ്‌ട്രോള്‍ വര്‍ധനയും പുകവലിയും വ്യായാമമില്ലായ്മയും ചേര്‍ന്ന് ജനങ്ങളില്‍ ഹൃദയ സംബന്ധമായ രോഗങ്ങളുടെ സാധ്യത വര്‍ധിപ്പിച്ചിരിക്കുന്നു. ആധുനിക വിജ്ഞാനത്തിന്റെ ഉപയോഗം മൂലം നമുക്ക് ഏറെ നേട്ടങ്ങള്‍ സ്വന്തമാക്കാനായെങ്കിലും ഹൃദ്രോഗം മൂലം മരണമടയുന്നവരുടെ എണ്ണം കൂടിവരുന്നത് പൂര്‍ണമായും നിയന്ത്രണവിധേയമാക്കാനായിട്ടില്ലെന്ന് ഗവര്‍ണര്‍ പറഞ്ഞു.

അര്‍ബുദവും എയ്ഡ്‌സും കഴിഞ്ഞാല്‍ നമ്മുടെ രാജ്യത്തെ ജനങ്ങളെ ഏറെ ഭീതിപ്പെടുത്തുന്നത് ഹൃദ്രോഗമാണ്. ഭക്ഷണശീലത്തില്‍ വന്ന മാറ്റവും ജീവിതശൈലിയിലുണ്ടായ വ്യത്യാസവുമാണ് ഇതിന് കാരണം. വിവിധ ഹൃദ്രോഗ ചികിത്സാ മേഖലകളില്‍ പ്രവര്‍ത്തിക്കുന്ന നമ്മുടെ ഡോക്ടര്‍മാര്‍ ഒത്തു ചേര്‍ന്ന് ഇതേക്കുറിച്ച് കൂടുതല്‍ പഠനഗവേഷണങ്ങള്‍ നടത്താന്‍ അവസരമുണ്ടാകണം. രോഗം വരുന്നതിനെക്കാള്‍ വരാതെ പ്രതിരോധിക്കുന്നതാണ് നല്ലതെന്നും ഗവര്‍ണര്‍ വ്യക്തമാക്കി.

സൊസൈറ്റി ഫോര്‍ ഹേര്‍ട്ട് ഫെയ്‌ലുവര്‍ ആന്റ് ട്രാന്‍സ്പ്ലാന്റേഷന്‍ പ്രസിഡന്റ് ഡോ ഗീവര്‍ സക്കറിയ ആധ്യക്ഷ്യം വഹിച്ചു. സെക്രട്ടറി ഡോ ജോസ് ചാക്കോ പെരിയാപുരം, കാര്‍ഡിയോളജിക്കല്‍ സൊസൈറ്റി ഓഫ് ഇന്ത്യ ദേശീയ പ്രസിഡന്റ് ഡോ കെ. വേണുഗോപാല്‍ എന്നിവര്‍ സംസാരിച്ചു. സംഘാടക സമിതി ചെയര്‍മാന്‍ ഡോ. കെ. ജയകുമാര്‍ സ്വാഗതവും സൊസൈറ്റി ഫോര്‍ ഹേര്‍ട്ട് ഫെയ്‌ലുവര്‍ ആന്റ് ട്രാന്‍സ്പ്ലാന്റേഷന്‍ ഓര്‍ഗനൈസിംഗ് സെക്രട്ടറി ഡോ എസ്. ഹരികൃഷ്ണന്‍ നന്ദിയും പറഞ്ഞു.
    
</TEXT>
</DOC>