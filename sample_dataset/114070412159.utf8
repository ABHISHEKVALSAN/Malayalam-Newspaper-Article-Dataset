<DOC>
<DOCNO>114070412159.utf8</DOCNO>
<TEXT>


           സ്ത്രീകള്‍ക്കും കുട്ടികള്‍ക്കുമെതിരെയുള്ള കുറ്റകൃത്യങ്ങള്‍ കൂടുതല്‍ തിരുവനന്തപുരത്ത്     

Friday 4 July 2014 12:55 pm IST

തിരുവനന്തപുരം . സ്ത്രീകള്‍ക്കും പെണ്‍ കുട്ടികള്‍ക്കുമെതിരെ നടക്കുന്ന കുറ്റകൃത്യങ്ങള്‍ കഴിഞ്ഞ വര്‍ഷം കൂടുതല്‍ നടന്നത് തിരുവനന്തപുരം ജില്ലയില്‍. 183 റേപ്പ് കേസുകളുള്‍പ്പെടെ 1720 കേസുകളാണ് റിപ്പോര്‍ട്ട് ചെയ്യപ്പെട്ടിട്ടുള്ളത്. തട്ടിക്കൊണ്ടു പോകലും ഗാര്‍ഹികപീഡനവും ഉള്‍പ്പെടെയാണിത്.

പ്രതിപക്ഷ ഉപ നേതാവ് കോടിയേരി ബാലകൃഷ്ണന്റെ ചോദ്യത്തിന് സംസ്ഥാന ആഭ്യന്തര മന്ത്രി രമേശ് ചെന്നിത്തലയുടെ മറുപടിയിലാണ് ഈ വിവരങ്ങള്‍ ഉള്ളത്. 1046 കേസുകള്‍ റിപ്പോര്‍ട്ട് ചെയ്യപ്പെട്ട മലപ്പുറം ജില്ലയാണ് രണ്ടാമത് നില്‍ക്കുന്നത് . 216 കേസുകള്‍ മാത്രം റിപ്പോര്‍ട്ട് ചെയ്യപ്പെട്ട വയനാട് ആണ് സ്തീകള്‍ക്കെതിരെ അതിക്രമം കുറവുള്ള ജില്ല . കഴിഞ്ഞ വര്‍ഷം സംസ്ഥാനത്ത് ആകെ ഈ വിഭാഗത്തില്‍ 11013 കേസുകള്‍ രജിസ്റ്റര്‍ ചെയ്തിട്ടുണ്ട്.

നാഷണല്‍ ക്രൈം റിക്കോര്‍ഡ്സ് ബ്യൂറോയുടെ കണക്കനുസരിച്ച് സ്ത്രീകള്‍ക്കെതിരായ അതിക്രമങ്ങളില്‍ കേരളത്തിന്റെ സ്ഥാനം പത്താമതാണ്.
    
</TEXT>
</DOC>