<DOC>
<DOCNO>114011769031.utf8</DOCNO>
<TEXT>


           പെട്രോനെറ്റ്‌ ടെര്‍മിനല്‍ വന്‍ പ്രതിസന്ധിയിലേക്ക്‌ പാഴാവുന്നത്‌ കോടികള്‍    

Friday 17 January 2014 10:16 pm IST

കൊച്ചി: നിര്‍ദ്ദിഷ്ട കൊച്ചി-ബാംഗ്ലൂര്‍ വാതക പൈപ്പ്‌ ലൈന്‍ നിര്‍മ്മാണം സുപ്രീംകോടതി സ്റ്റേ ചെയ്തതോടെ കൊച്ചി എല്‍എന്‍ജി ടെര്‍മിനലിന്റെ ഭാവി ആശങ്കയില്‍. കൊച്ചിയില്‍ നിന്ന്‌ തമിഴ്‌നാട്‌ വഴി ബാംഗ്ലൂരിലേക്ക്‌ പൈപ്പ്ലൈന്‍ നിര്‍മ്മിക്കാനുള്ള പദ്ധതിക്കാണ്‌ സ്റ്റേ. കൃഷി ഭൂമിയിലൂടെ പൈപ്പ്‌ ലൈന്‍ സ്ഥാപിക്കാനാകില്ലെന്നു കാണിച്ച്‌ തമിഴ്‌നാട്ടിലെ കര്‍ഷക സംഘടനകളാണ്‌ കോടതിയെ സമീപിച്ചത്‌. തമിഴ്‌നാട്‌ സര്‍ക്കാരും ഈ ആവശ്യത്തെ പിന്‍തുണക്കുകയായിരുന്നു. തമിഴ്‌നാട്ടില്‍ രണ്ടാമത്തെ എല്‍എന്‍ജി ടെര്‍മിനലും കമ്മീഷന്‍ ചെയ്ത സാഹചര്യത്തില്‍ സംസ്ഥാനത്തിന്‌ ഇനി കൊച്ചിയില്‍ നിന്നുള്ള വാതക പൈപ്പ്ലൈന്‍ ആവശ്യമില്ല എന്ന നിലപാടിലാണ്‌ തമിഴ്‌നാട്‌ സര്‍ക്കാര്‍. ഇതോടെ പ്രതിസന്ധിയിലാകുന്നത്‌ കൊച്ചിയിലെ പെട്രോനെറ്റ്‌ എല്‍എന്‍ജി ടെര്‍മിനലാണ്‌. തമിഴ്‌നാട്‌, കര്‍ണ്ണാടക സംസ്ഥാനങ്ങള്‍ക്ക്‌ പൈപ്പ്ലൈന്‍ വഴി വാതകം വിതരണം ചെയ്യാന്‍ കഴിഞ്ഞില്ലെങ്കില്‍ കൊച്ചി ടെര്‍മിനല്‍ ഉപയോഗശൂന്യമാകും. പൈപ്പ്‌ ലൈന്‍ നിര്‍മ്മാണം പൂര്‍ത്തിയാകാത്തതിനാല്‍ ഇപ്പോള്‍ ടെര്‍മിനലിന്റെ 10ശതമാനം ശേഷി മാത്രമാണ്‌ ഉപയോഗിക്കാന്‍ കഴിയുക. ഫാക്ടും കൊച്ചിന്‍ റിഫൈനറിയും പിന്‍വാങ്ങിയതോടെ ഫലത്തില്‍ എല്‍എന്‍ജി വാങ്ങാന്‍ ആവശ്യക്കാരില്ലാത്ത അവസ്ഥയിലാണ്‌ പെട്രോനെറ്റ്‌ ടെര്‍മിനല്‍. അയ്യായിരം കോടി രൂപ ചെലവില്‍ നിര്‍മ്മാണം പൂര്‍ത്തിയാക്കിയ ടെര്‍മിനല്‍ പ്രവര്‍ത്തിക്കാന്‍ കഴിയാതാകുന്നതോടെ ദേശീയ ഖജനാവിനു നഷ്ടമാകുന്നത്‌ കോടികളാണ്‌. ടെര്‍മിനലിന്റെ പ്രവര്‍ത്തനം വൈകുന്നത്‌ മൂലം നിക്ഷേപത്തിന്റെ പലിശയിനത്തില്‍ തന്നെ കോടികള്‍ നഷ്ടമാകും. ശമ്പളം, മെയ്ന്റനന്‍സ്‌ തുടങ്ങിയ കോടികളുടെ ചെലവ്‌ വേറെ. നിയമ നടപടികള്‍ അവസാനിച്ച്‌ പൈപ്പ്‌ ലൈന്‍ എന്ന്‌ യാഥാര്‍ത്ഥ്യമാകും എന്നതിന്‌ ഇപ്പോഴും ഉറപ്പൊന്നുമില്ല. നിയമ നടപടികള്‍ അവസാനിച്ചാലും പൈപ്പ്ലൈന്‍ നിര്‍മ്മാണത്തിന്‌ തന്നെ വര്‍ഷങ്ങളെടുക്കും. സ്ഥലമേറ്റെടുക്കല്‍ മുതലുള്ള ജോലികള്‍ ഇതിനായി നടക്കേണ്ടിയിരിക്കുന്നു. തമിഴ്‌നാട്ടിലെ ഏഴ്‌ ജില്ലകളില്‍ കൂടിയാണ്‌ നിര്‍ദ്ദിഷ്ട പൈപ്പ്ലൈന്‍ പദ്ധതി. കര്‍ഷകരുടെയും പ്രദേശവാസികളുടെയും എതിര്‍പ്പ്‌ രൂക്ഷമായി തുടരുന്നതു മൂലം തെരഞ്ഞെടുപ്പ്‌ അടുത്തിരിക്കുന്ന സാഹചര്യത്തില്‍ തമിഴ്‌നാട്ടിലെ ഭരണകൂടവും രാഷ്ട്രീയ പാര്‍ട്ടികളും പൈപ്പ്‌ ലൈന്‍ പദ്ധതിയെ അനുകൂലിക്കാനുമിടയില്ല. 
    
</TEXT>
</DOC>