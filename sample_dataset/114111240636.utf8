<DOC>
<DOCNO>114111240636.utf8</DOCNO>
<TEXT>


             ജന്‍ധന്‍ യോജന: കേരളത്തിന് നൂറുമേനി    

Wednesday 12 November 2014 1:49 am IST

        തിരുവനന്തപുരം: പ്രധാനമന്ത്രി നരേന്ദ്ര മോദിയുടെ ജന്‍ധന്‍  (പിഎംജെഡിവൈ) പദ്ധതി പ്രകാരം, മുഴുവന്‍  കുടുംബങ്ങള്‍ക്കും  ബാങ്ക് അക്കൗണ്ടുള്ള ആദ്യസംസ്ഥാനമായി കേരളം മാറിയെന്ന്  സംസ്ഥാനതല ബാങ്കേഴ്‌സ് സമിതി പ്രതിനിധികളെയും വകുപ്പുതല ഉദ്യോഗസ്ഥരെയും സാക്ഷിയാക്കി ധനമന്ത്രി കെ.എം. മാണി പ്രഖ്യാപിച്ചു.
കഴിഞ്ഞ സ്വാതന്ത്യദിനത്തില്‍ പ്രധാനമന്ത്രി പ്രഖ്യാപിച്ച പദ്ധതിപ്രകാരം സംസ്ഥാനത്ത് 12.80 ലക്ഷം ബാങ്ക് അക്കൗണ്ടുകളാണ് പുതുതായി തുറന്നത്. ഇതിലൂടെ നിക്ഷേപയിനത്തില്‍ 326 കോടി രൂപ അക്കൗണ്ടുകളിലേക്ക് വന്നു. കൂടാതെ 5.25 ലക്ഷംപേര്‍ക്ക് റൂപ്പെ ഡെബിറ്റ് കാര്‍ഡുകളും നല്‍കി.

കുടുംബത്തിലെ വനിതകള്‍ക്ക് രണ്ടാമതൊരു അക്കൗണ്ട് തുറക്കുകയാണ് പദ്ധതിയുടെ അടുത്ത ലക്ഷ്യം. പുതുതായി ബാങ്ക് അക്കൗണ്ട് തുറന്നവര്‍ക്കെല്ലാം റൂപ്പെ ഡെബിറ്റ് കാര്‍ഡ് വിതരണം ചെയ്യേണ്ടതുണ്ട്. അവശേഷിക്കുന്ന കുടുംബങ്ങളെ ആധാറില്‍ ചേര്‍ക്കുക, എല്ലാ ബാങ്ക് അക്കൗണ്ടുകളെയും ആധാര്‍ കാര്‍ഡുമായി ബന്ധിപ്പിക്കുക എന്നതും അടുത്തഘട്ടത്തില്‍ നടപ്പാക്കും. സംസ്ഥാനത്തെ 152 ബ്ലോക്കുകളിലും ധനകാര്യ സാക്ഷരതാ കേന്ദ്രങ്ങള്‍ (എഫ്എല്‍സി) തുറന്നു. എല്ലാ ബ്ലോക്കുകളിലും എഫ്എല്‍സി കേന്ദ്രങ്ങള്‍ ആരംഭിച്ച ആദ്യസംസ്ഥാനവും കേരളമാണ്. ബാങ്ക് അക്കൗണ്ടുകളില്ലാത്ത കുടുംബങ്ങളെ കണ്ടെത്താന്‍ അക്ഷയ കേന്ദ്രങ്ങള്‍ വഴി സംസ്ഥാനത്ത് സര്‍വെ നടത്തിയിരുന്നു. ഇതുകൂടാതെ കുടുംബശ്രീയുടെ സഹായത്തോടെ 3000 ക്യാമ്പുകളും നടത്തി. 978 എഫ്എല്‍സികള്‍ തുറന്നു.
നൂറുശതമാനം നേട്ടം സ്വന്തമാക്കിയതിന്റെ പ്രഖ്യാപനത്തിനൊപ്പം മിഷന്‍ ഡോക്യുമെന്റിന്റെ പ്രകാശനവും മന്ത്രി നിര്‍വഹിച്ചു. എക്‌സൈസ്മന്ത്രി കെ. ബാബു അധ്യക്ഷത വഹിച്ചു. എസ്എല്‍ബിസി ചെയര്‍മാനും കനറാബാങ്ക് എക്‌സിക്യൂട്ടീവ് ഡയറക്ടറുമായ പി.എസ്. റാവത്ത്, അഡീഷണല്‍ ചീഫ് സെക്രട്ടറിമാരായ ഡോ. കെ.എം. എബ്രഹാം, നിവേദിതാ പി. ഹരന്‍, റിസര്‍വ് ബാങ്ക് ഓഫ് ഇന്ത്യ ഡെപ്യൂട്ടി ജനറല്‍ മാനേജര്‍ വി. ശാന്തകുമാര്‍, നബാര്‍ഡ് ചീഫ് ജനറല്‍ മാനേജര്‍ രമേശ്, എസ്എല്‍ബിസി കണ്‍വീനര്‍ യു. രമേഷ്‌കുമാര്‍ തുടങ്ങിയവര്‍ സംബന്ധിച്ചു.
    
</TEXT>
</DOC>