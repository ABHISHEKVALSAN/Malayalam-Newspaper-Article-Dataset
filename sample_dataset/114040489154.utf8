<DOC>
<DOCNO>114040489154.utf8</DOCNO>
<TEXT>


           മനോരോഗ ആശുപത്രികളില്‍ വിചാരണ പൂര്‍ത്തിയാകാതെ 88 തടവുകാര്‍     

Friday 4 April 2014 3:13 pm IST

തിരുവനന്തപുരം: സംസ്ഥാനത്തെ മനോരോഗ ആശുപത്രികളില്‍ വിചാരണ പൂര്‍ത്തിയാകാതെ 88 തടവുകാര്‍ കഴിയുന്നുണ്ടെന്ന് ജയില്‍‌വകുപ്പ് സര്‍ക്കാരിന് നല്‍കിയ റിപ്പോര്‍ട്ടില്‍ പറയുന്നു. 1977 മുതല്‍ ചികിത്സയില്‍ കഴിയുന്ന തടവുകാരുമുണ്ടെന്നും ജയില്‍ ഡിജിപി ടി.പി സെന്‍‌കുമാര്‍ തയാറാക്കിയ റിപ്പോര്‍ട്ടില്‍ പറയുന്നു. 

ആദ്യമാ‍യാണ് ജയില്‍ വകുപ്പ് ഇങ്ങനെയൊരു റിപ്പോര്‍ട്ട് തയാറാക്കിയത്. ഇവരെ വിട്ടയയ്ക്കണമെന്ന് ആവശ്യപ്പെട്ട് സെന്‍‌കുമര്‍ സര്‍ക്കാരിന് കത്തയച്ചു. രോഗം ഭേദമായവരില്‍ പലരെയും ജാമ്യത്തിലിറക്കാന്‍ ബന്ധുക്കള്‍ എത്തിയിട്ടില്ല. ഇരട്ട ജീവപര്യന്തം ശിക്ഷ അനുഭവിച്ചാല്‍ പോലും പുറത്തിറങ്ങാനുള്ള കാലയളവ് കഴിഞ്ഞിട്ടും പലരും ഇപ്പോഴും ആശുപത്രിയിലാണ്. ഇവരെ കൂടാതെ ജയിലുകളില്‍ കഴിയുന്ന മാനസിക രോഗമുള്ള തടവുകാര്‍ വേറെയുമുണ്ടെന്നും റിപ്പോര്‍ട്ടില്‍ പറയുന്നു. 

അസുഖം ഭേദമായിട്ടും ബന്ധുക്കള്‍ ഏറ്റെടുക്കാത്ത തടവുകാര്‍ക്കുള്ള സുരക്ഷ ഉറപ്പാക്കണം. ശിക്ഷാ കാലാവധിയേക്കാള്‍ ആശുപത്രിയില്‍ കഴിയുന്നവര്‍ക്ക് വിദഗ്ധ ചികിത്സ നല്‍കുകയും അവരെ വിട്ടയയ്ക്കുകയും വേണം. ഇതിനായുള്ള തുടര്‍നടപടികള്‍ സര്‍ക്കാരും മനുഷ്യാവകാശ കമ്മിഷനും ഹൈക്കോടതിയുടെ ശ്രദ്ധയില്‍പ്പെടുത്തണമെന്ന് ഡിജിപി സെന്‍‌കുമാര്‍ സര്‍ക്കാരിന് നല്‍കിയ കത്തില്‍ ആവശ്യപ്പെടുന്നു. 

    
</TEXT>
</DOC>