<DOC>
<DOCNO>114031583335.utf8</DOCNO>
<TEXT>


           കാണാതായ മലേഷ്യന്‍ വിമാനം റാഞ്ചിയതായി അന്വേഷണ സംഘം    

Saturday 15 March 2014 3:19 pm IST

ക്വാലാലംപൂര്‍: ഏഴു ദിവസങ്ങള്‍ക്ക് മുമ്പ് ചൈനയിലേക്ക് പോകവെ കാണാതായ മലേഷ്യന്‍ എയര്‍ലൈന്‍സിന്റെ വിമാനം റാഞ്ചിയതാണെന്ന് അന്വേഷണ സംഘം.

വിമാനം റാഞ്ചിയതിന് പിന്നില്‍ പൈലറ്റുമാരില്‍ ആരെങ്കിലുമോ യാത്രക്കാരോ ആയിരിക്കാമെന്നും അന്വേഷണ സംഘം വിലയിരുത്തുന്നു.എ.പി വാര്‍ത്താ ഏജന്‍സിയാണ് അന്വേഷണ സംഘത്തെ ഉദ്ധരിച്ച് കൊണ്ട് ഇതു സംബന്ധിച്ച വാര്‍ത്ത പുറത്ത് വിട്ടത്.  വിമാനം പറന്നുയര്‍ന്നതിന് പിന്നാലെ വിമാനത്തിലെ രണ്ട് വാര്‍ത്താവിനിമയ സംവിധാനങ്ങളും ആരോ മന:പൂര്‍വം സ്വിച്ച് ഓഫാക്കി.

തുടര്‍ന്ന് വിമാനത്തെ ഗതിമാറ്റി പറപ്പിക്കുകയായിരുന്നു. റഡാറില്‍ വിമാനത്തെ കാണുന്നത് തടയാനും സഞ്ചാരപാത അറിയാതിരിക്കാനുമായിരുന്നു ഇത്തരമൊരു നീക്കമെന്നും അധികൃതര്‍ പറയുന്നു. മാര്‍ച്ച് എട്ടിനാണ് മലേഷ്യയില്‍ നിന്ന് ബീജിങിലേക്ക് പോയ ബോയിംഗ് 777 വിമാനം അപ്രത്യക്ഷമായത്.

പുലര്‍ച്ചെ 12.41ന് പുറപ്പെട്ട വിമാനം 2.40ഓടെ റഡാറില്‍ നിന്ന് അപ്രത്യക്ഷമാവുകയായിരുന്നു. തുടര്‍ന്ന് മലേഷ്യയും ചൈനയും അമേരിക്കയുമടക്കം പന്ത്രണ്ട് രാജ്യങ്ങള്‍ വ്യാപക തിരച്ചില്‍ നടത്തിയെങ്കിലും വിമാനം കണ്ടെത്താനായിരുന്നില്ല.

അഞ്ചു ഇന്ത്യാക്കാരടക്കം 239 യാത്രക്കാരാണ് വിമാനത്തിലുള്ളത്. വിമാനം റാഞ്ചപ്പെട്ടതായി കരുതുന്നു എങ്കിലും റാഞ്ചിയവര്‍ മോചനദ്രവ്യമോ മറ്റോ ഇതുവരെ ആവശ്യപ്പെടാത്തതും ദുരൂഹമായി തുടരുകയാണ്.

വിമാനം അതിന്റെ ഗതി മാറ്റി ആന്‍ഡമാന്‍ ദ്വീപ മേഖലയിലേക്ക് പറന്നതായി റഡാര്‍ട്രാക്കിംഗ് വിദഗ്ദ്ധര്‍ കണ്ടെത്തിയതിനെ തുടര്‍ന്ന് ആന്‍ഡമാന്‍ ദ്വീപസമൂഹങ്ങളിലാണ് ഏറ്റവും ഒടുവില്‍ വിമാനത്തിനായി തെരച്ചില്‍ വ്യാപകമാക്കിയിരിക്കുന്നത്.
    
</TEXT>
</DOC>