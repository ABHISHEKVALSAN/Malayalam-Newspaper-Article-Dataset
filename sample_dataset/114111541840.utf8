<DOC>
<DOCNO>114111541840.utf8</DOCNO>
<TEXT>


           റെക്കോഡുകളുടെ പെരുമഴ    

Saturday 15 November 2014 9:56 pm IST

        കൊച്ചി: ജില്ലാ സ്‌കൂള്‍ കായികമേളയുടെ അവസാന ദിവസമായിരുന്ന ശനിയാഴ്ച്ച ജില്ലാ റെക്കോര്‍ഡ് തിരുത്തിയത് അഞ്ചു പേര്‍.

ജൂനിയര്‍ ഗേള്‍സിന്റെ ഹാമര്‍ത്രോയില്‍ കോതമംഗലം ഗവ വിജിഎച്ച്എസ് മാതിരപ്പിള്ളിയുടെ ഐശ്വര്യ പി.ആര്‍(33.83), ജൂനിയര്‍ പെണ്‍കുട്ടികളുടെ 3000മീറ്ററില്‍ കോതമംഗലം മാര്‍ ബേസിലിന്റെ അനുമോള്‍ തമ്പി(10.19.00), സീനിയര്‍ പെണ്‍കുട്ടികളുടെ 3000 മീറ്ററില്‍ തേവര സേക്രഡ് ഹാര്‍ട്ടിലെ പി.ആര്‍ അലീഷ (10.27.01),ജൂനിയര്‍ ആണ്‍കുട്ടികളുടെ ട്രിപ്പിള്‍ ജമ്പില്‍ കോതമംഗലം മാര്‍ബേസിലിലെ ക്രിറ്റോ ആന്റണി (3.42)എന്നിവരാണ് റെക്കോര്‍ഡ് കുറിച്ചത്.

കോതമംഗലം ഗവ വിജിഎച്ച്എസ് മാതിരപ്പിള്ളി സ്‌കൂളിലെ 9-ാം ക്ലാസ്സ് വിദ്യാര്‍ഥിയായ ഐശ്വര്യ മറയൂര്‍ സ്വദേശിയാണ്. കഴിഞ്ഞ വര്‍ഷം സെന്റ് ജോര്‍ജ്ജ് സ്‌കൂളിലെ അജ്ജു കുര്യാക്കോസ് സ്ഥാപിച്ച 33.67 മീറ്റര്‍ ദൂരമാണ് ഐശ്വര്യ തിരുത്തിക്കുറിച്ചത്. ജൂനിയര്‍ പെണ്‍കുട്ടികളുടെ 3000മീറ്ററില്‍ കോതമംഗലം മാര്‍ ബേസിലിന്റെ അനുമോള്‍ തമ്പി റെക്കോര്‍ഡ് തീര്‍ത്തത്.

2007-2008 ല്‍ മാര്‍ ബേസിലിന്റെ തന്നെ ഡെസ്റ്റി സണ്ണി നേടിയ (10.29.20) റെക്കോര്‍ഡാണ് കമ്പളിക്കണ്ടം സ്വദേശിയായ ഐശ്വര്യ (10.29.00)മാറ്റിയെഴുതിയത്.
3000മീറ്ററില്‍ തേവര സേക്രഡ് ഹാര്‍ട്ട് സ്‌കൂളിലെ +1 വിദ്യാര്‍ത്ഥിനിയായ അലീഷ 10.27.01 മിനിറ്റുകൊണ്ടോടിയാണ് റെക്കോര്‍ഡ് പ്രകടനം കാഴ്ച്ചവച്ചത്.

2005-2006 ല്‍ സെന്റ് ജോര്‍ജ്ജ്് സ്‌കൂളിലെ ജിജിമോള്‍ സ്ഥാപിച്ച 10.43.03 മിനിറ്റെന്ന റെക്കാര്‍ഡാണ് അലീഷ മറികടന്നത്.മേഴ്‌സിക്കുട്ടന്‍ അക്കാദമിയുടെ താരമായ അലീഷ മലപ്പുറം വെറ്റിലപ്പാറ സ്വദേശിയാണ്.വെള്ളിയാഴ്ച സീനിയര്‍ പെണ്‍കുട്ടികളുടെ 1500 മീറ്റിലും അലീഷ റെക്കോര്‍ഡ് കുറിച്ചിരുന്നു.

ജൂനിയര്‍ ആണ്‍കുട്ടികളുടെ ട്രിപ്പിള്‍ ജമ്പില്‍ കോതമംഗലം മാര്‍ബേസിലിലെ ക്രിറ്റോ ആന്റണി 3.42 മീറ്റര്‍ ദൂരം ചാടിയാണ് റെക്കോര്‍ഡ് കുറിച്ചത്. സുനിലാല്‍ എം.പി കുറിച്ച 13.41 ദൂരം മറികടന്നാണ് ക്രിറ്റോ പുതിയ റെക്കോര്‍ഡ് കുറിച്ചത്. കായികമേളയില്‍ ആകെ ഏഴു റെക്കോര്‍ഡുകളാണ് കുറിക്കപ്പെട്ടത്.
    
</TEXT>
</DOC>