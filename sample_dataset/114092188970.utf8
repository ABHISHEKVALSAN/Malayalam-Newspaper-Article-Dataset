<DOC>
<DOCNO>114092188970.utf8</DOCNO>
<TEXT>


           മോദിയും രാഹുലും താരതമ്യമില്ല: വി.മുരളീധരന്‍    

Sunday 21 September 2014 10:04 am IST

ലോക്‌സഭാ വോട്ടെടുപ്പ് വിളിപ്പാടകലെ. തെരഞ്ഞെടുപ്പിനുള്ള അരങ്ങ് നിറഞ്ഞു. ആരവം ഉയര്‍ന്നു. നേതാക്കളുടെ മനസ്സിലെന്ത്?
ലോക്സഭാ തെരഞ്ഞെടുപ്പില്‍ എഴുപത്തിയേഴില്‍ ഉണ്ടായ ഒരു തരംഗ സാഹചര്യമാണോ ഇന്ന്‌ ഇന്ത്യയിലുള്ളത്‌?
= എഴുപത്തേഴിലുണ്ടായ സാഹചര്യം വ്യത്യസ്തമാണ്‌. ഇന്നത്തെ രീതിയില്‍ മാധ്യമങ്ങള്‍ വികസിച്ചിരുന്നില്ല പ്രതിപക്ഷം അധികാരത്തില്‍ എത്തുമെന്ന്‌ അവര്‍ പോലും ചിന്തിച്ചില്ല. ഇന്ദിരാഗാന്ധിയ്ക്കും അത്തരമൊരു ചിന്താഗതി ഉണ്ടായിരുന്നെങ്കില്‍ അടിയന്തരാവസ്ഥ പിന്‍വലിക്കില്ലായിരുന്നു. എന്നാല്‍ ഇന്നുണ്ടാകുന്ന ചിത്രം വ്യത്യസ്തമാണ്‌. തെരഞ്ഞെടുപ്പിന്‌ മുമ്പുതന്നെ വിജയസാധ്യത പരിഗണിക്കുന്നു. ഇതിനുമുമ്പ്‌ ഒരു തെരഞ്ഞെടുപ്പിലും ഇത്രയും വ്യക്തമായ ഒരു ചിത്രം ഉണ്ടായിരുന്നില്ല. സര്‍വേകള്‍ മാത്രമല്ല, ജനമനസ്സുകൂടി കേന്ദ്രസര്‍ക്കാരിനെതിരായ വികാരം പ്രകടിപ്പിക്കുന്ന സ്ഥിതിയാണ്‌. അതിന്‌ ബദല്‍ മോദി എന്ന നിലയിലേക്ക്‌ കാര്യങ്ങള്‍ നീങ്ങുകയാണ്‌.
മോദി തരംഗം ഏതു രീതിയിലായിരിക്കും ഇന്ത്യയില്‍ പ്രതിഫലിക്കുക?
= ബിജെപി സംസ്ഥാനങ്ങളില്‍ മാത്രമല്ല, മറ്റിടങ്ങളിലും അതിന്റെ അലയൊലി വ്യാപകമാണ്‌. ഗുജറാത്ത്‌, രാജസ്ഥാന്‍, മധ്യപ്രദേശ്‌, ഛത്തീസ്ഗഢ്‌ തുടങ്ങിയ സംസ്ഥാനങ്ങളില്‍ ബിജെപി തൂത്തുവാരും. മഹാരാഷ്ട്രയില്‍ ഒന്നരപതിറ്റാണ്ടോളമായി ബിജെപി പ്രതിപക്ഷത്താണ്‌. എന്നാല്‍ ഇത്തവണ അവിടെ അനുകൂലമായ സ്ഥിതിയാണ്‌. ബീഹാറിലും യുപിയിലും ശ്രദ്ധേയമായ മുന്നേറ്റം ഉണ്ടാകും. തെലുങ്കാനയിലും ആന്ധ്രാപ്രദേശിലും ടിഡിപിയുടെ സഖ്യത്തിന്‌ അനുസരിച്ചിരിക്കും. ആസ്സാമിലും ഒറീസ്സയിലും തമിഴ്‌നാട്ടിലും ശ്രദ്ധേയ നേട്ടം കൈവരിക്കും. കര്‍ണാടകത്തില്‍ കഴിഞ്ഞതവണത്തെ സീറ്റുകള്‍ (19) നിലനിര്‍ത്തും. യെദ്യൂരപ്പ ബിജെപിയിലേക്ക്‌ തിരിച്ചുവന്നശേഷം തുടക്കത്തില്‍ പ്രതീക്ഷ ഉണ്ടായിരുന്നില്ലെങ്കിലും ഇപ്പോള്‍ വിചാരിച്ചതിനേക്കാള്‍ മുന്നിലാണ്‌. ബംഗാളില്‍ പോലും സീറ്റ്‌ നേടിക്കൂടായ്കയില്ല.
യുപിഎ സര്‍ക്കാരിന്റെ അഴിമതി സംബന്ധിച്ച്‌ സമഗ്രമായി ജനങ്ങളിലെത്തിക്കുവാന്‍ പാര്‍ട്ടിക്ക്‌ കഴിഞ്ഞിട്ടുണ്ടോ?
= സമസ്ത രംഗങ്ങളിലും അഴിമതിയില്‍ മുങ്ങിക്കുളിച്ച ഒരു ഭരണം ഇതിന്‌ മുമ്പ്‌ കേന്ദ്രത്തില്‍ ഉണ്ടായിട്ടില്ല. വകുപ്പ്‌ മന്ത്രിമാര്‍ തമ്മില്‍ അഴിമതി നടത്തുന്നതിന്‌ മത്സരിക്കുകയായിരുന്നു. കോണ്‍ഗ്രസും ഘടകകക്ഷികളും ഇക്കാര്യത്തില്‍ ആരാണ്‌ മുന്നിലെന്നതായിരുന്നു പ്രശ്നം. ഈ ഒരു കാര്യത്തെ മുന്‍നിര്‍ത്തിയാണ്‌ യഥാര്‍ത്ഥത്തില്‍ അഞ്ചുവര്‍ഷം യുപിഎയ്ക്ക്‌ ഭരിക്കുവാന്‍ കഴിഞ്ഞത്‌. അഴിമതിക്കാരെ സംരക്ഷിക്കുകയെന്നതായിരുന്നു കോണ്‍ഗ്രസിന്റെ നയം. ഏതുവിധേനയും ഭരണം നിലനിര്‍ത്തുകയെന്നതായിരുന്നു ലക്ഷ്യം. ഇക്കാര്യം ജനങ്ങളില്‍ എത്തിക്കുന്നതിന്‌ പാര്‍ട്ടി പരമാവധി ശ്രമിക്കുന്നുണ്ട്‌. 
മോദി തരംഗം ഏതുരീതിയിലായിരിക്കും കേരളത്തില്‍ ഉണ്ടാക്കുക?
= കേരളത്തിലെ മൂന്നാമത്തെ വലിയ പാര്‍ട്ടിയാണ്‌ ബിജെപി. രണ്ടു പ്രധാന പാര്‍ട്ടികള്‍ മുന്നണിയായി മത്സരിക്കുമ്പോള്‍ ബിജെപി ഒറ്റക്കാണ്‌ രംഗത്തുള്ളത്‌. ഇവര്‍ക്കെതിരെ പോരാടി വിജയിക്കുകയെന്നുള്ളത്‌ തന്നെയാണ്‌ പാര്‍ട്ടിയുടെ ലക്ഷ്യം. ഇരുമുന്നണികളും നില്‍ക്കുമ്പോള്‍ സംസ്ഥാനത്ത്‌ പാര്‍ട്ടിയുടെ വിജയസാധ്യത തള്ളിക്കളയാന്‍ കഴിയില്ല. കേരളത്തില്‍ വോട്ടിംഗ്‌ ശതമാനം വര്‍ധിക്കുമെന്ന കാര്യത്തില്‍ സംശയമില്ല. ഇത്തവണ കേരളത്തില്‍ ഒരു സീറ്റിലെങ്കിലും ബിജെപി ജയിക്കുമെന്നാണ്‌ വിശ്വസിക്കുന്നത്‌. ഇരുമുന്നണികളും ബിജെപിയെ തോല്‍പ്പിക്കുന്നതില്‍ ഒറ്റക്കെട്ടാണ്‌. 
രാഹുല്‍-മോദി താരതമ്യം ഒന്ന്‌ വിശദീകരിക്കാമോ?
= മോദിയേയും രാഹുലിനേയും ഒരു കാരണവശാലും താരതമ്യം ചെയ്യാന്‍ കഴിയില്ല. രാഹുലിന്‌ പ്രധാനമന്ത്രി സ്ഥാനം കുട്ടിക്കളിയോ അപക്വമായ നേതൃത്വത്തിന്റെയോ ആണ്‌. പാര്‍ലമെന്റില്‍ മികച്ച പ്രകടനം കാഴ്ചവെക്കാന്‍പോലും അദ്ദേഹത്തിന്‌ കഴിഞ്ഞിട്ടില്ല. അതേസമയം, മോദിക്ക്‌ ഭരണപരിചയം കൈമുതലാണ്‌. എല്ലാവരും ഒറ്റക്കെട്ടായി എതിര്‍ത്തിട്ടും തെരഞ്ഞെടുപ്പുകളില്‍ വിജയിക്കുവാന്‍ കഴിഞ്ഞുവെന്നതാണ്‌ മോദിയുടെ നേട്ടം. മോദി പങ്കെടുത്ത റാലികള്‍ തന്നെ അദ്ദേഹത്തിന്‌ ജനക്കൂട്ടത്തെ ആകര്‍ഷിക്കുവാന്‍ കഴിയുന്നുവെന്നതിന്‌ തെളിവാണ്‌. റാലിയിലേക്ക്‌ ആളുകള്‍ ഒഴുകുമ്പോള്‍, രാഹുലിന്റെ യോഗത്തിലേക്ക്‌ ആളുകളെ കൊണ്ടുപോകേണ്ട സ്ഥിതിയിലാണ്‌. മോദിയെ ജനങ്ങള്‍ ഏതുരീതിയിലാണ്‌ കാണുന്നതെന്നതിന്‌ തെളിവാണിത്‌. 
ഇത്തവണ മൂന്നാം മുന്നണിയുടെ സാധ്യതയെക്കുറിച്ചുളള വിലയിരുത്തല്‍ എങ്ങനെയാണ്‌?
= മൂന്നാംമുന്നണിയോ ബദലോ എന്നതുതന്നെ അവര്‍ക്ക്‌ നിശ്ചയമില്ലാത്ത അവസ്ഥയിലാണ്‌. സിപിഎമ്മിന്‌ യുപിയില്‍ മായാവതിയെക്കൂട്ടിയതുകൊണ്ടോ തമിഴ്‌നാട്ടില്‍ ഡിഎംകെയെ കൂട്ടിയതുകൊണ്ടോ എന്തു നേട്ടമാണ്‌ ഉണ്ടാക്കാന്‍ കഴിയുക. ഇതിലെ മിക്ക കക്ഷികളും മറുകണ്ടം ചാടാനുള്ള അവസരം കാത്തുകഴിയുകയാണ്‌. തെരഞ്ഞെടുപ്പിന്‌ മുമ്പ്‌ യാതൊരു പ്രസക്തിയുമില്ലാത്ത ഈ മുന്നണി തെരഞ്ഞെടുപ്പിനുശേഷം എന്തുവേണമെന്ന്‌ ചിന്തിക്കാമെന്നാണ്‌ പറയുന്നത്‌. രാജ്യത്ത്‌ ഒരിടത്തും വ്യക്തമായ ശക്തിയില്ലാത്ത ഒരുകൂട്ടം പാര്‍ട്ടികളാണതില്‍. 
തെരഞ്ഞെടുപ്പില്‍ കേന്ദ്ര-സംസ്ഥാന സര്‍ക്കാരുകളെ വിലയിരുത്തുന്ന ഒന്നായിരിക്കുമോ ഇത്‌?
= കേന്ദ്രസര്‍ക്കാരിന്റെ നേട്ടവുമായി ജനങ്ങളെ സമീപിക്കാന്‍ കഴിയാത്ത സ്ഥിതിയിലാണ്‌ ആന്റണിയടക്കമുള്ള നേതാക്കള്‍. കേരളത്തിലെ യുഡിഎഫ്‌ പ്രകടനത്തെക്കുറിച്ചാണ്‌ അദ്ദേഹവും പറയുന്നത്‌. മന്ത്രിമാരുടെ നിരതന്നെ ഉണ്ടായിട്ടും കേരളത്തിന്‌ ഉണ്ടാക്കിയ നേട്ടത്തെക്കുറിച്ച്‌ പറയാന്‍ ഇവര്‍ക്കു പറയുന്നില്ല. വ്യക്തിപരമായി ഉമ്മന്‍ചാണ്ടി ഉണ്ടാക്കിയെടുത്ത നേട്ടമാണ്‌ അവരുടെ കൈമുതല്‍. ഇതിനു പ്രധാന കാരണം ജനസമ്പര്‍ക്ക പരിപാടിയാണ്‌. വില്ലേജ്‌ ഓഫീസര്‍ കൈകാര്യം ചെയ്യേണ്ട നടപടികളാണ്‌ മുഖ്യമന്ത്രി കൈക്കൊണ്ടത്‌ ഇതിലൂടെ ജനങ്ങളുടെ സഹതാപം കൈപ്പറ്റാന്‍ കഴിഞ്ഞെന്ന്‌ പറയാം. എന്നാല്‍ അത്‌ വോട്ടാക്കി മാറുമോ എന്നത്‌ കണ്ടറിയേണ്ടതാണ്‌. തെരഞ്ഞെടുപ്പില്‍ കോട്ടമുണ്ടായാല്‍ അത്‌ ഉമ്മന്‍ചാണ്ടിയുടെ തലയില്‍വെച്ച്‌ രക്ഷപ്പെടാനാണ്‌ ചിലരുടെ ശ്രമം. കേന്ദ്ര-സംസ്ഥാന സര്‍ക്കാരുകളുടെ വികസനം പറഞ്ഞ്‌ ജനപിന്തുണ ഉണ്ടാകില്ലെന്ന്‌ അവര്‍ക്കുതന്നെ ഉറപ്പുണ്ട്‌. 
പതിവില്‍നിന്ന്‌ വ്യത്യസ്തമായി പ്രധാനമന്ത്രിയടക്കമുള്ള നേതാക്കള്‍ പ്രചരണത്തിന്‌ കാര്യമായി ഇറങ്ങുന്നില്ലെന്ന ആരോപണമുണ്ടല്ലൊ?
= മന്‍മോഹന്‍സിംഗ്‌ വെറും പ്രധാനമന്ത്രി മാത്രമാണ്‌. അദ്ദേഹം കോണ്‍ഗ്രസ്‌ നേതാവല്ല. തെരഞ്ഞെടപ്പില്‍ വിജയിക്കാന്‍ കഴിയില്ലെന്ന ഉറപ്പ്‌ അവര്‍ക്കുതന്നെയുണ്ട്‌. അതിനാലാണ്‌ പ്രമുഖ നേതാക്കള്‍ പ്രചരണരംഗത്തുനിന്നും മാറിനില്‍ക്കുന്നത്‌. കോണ്‍ഗ്രസിന്റെ തീരുമാനങ്ങള്‍ നടപ്പാക്കുവാനുളള ഒരു ഭരണത്തലവന്‍ മാത്രമാണ്‌ മന്‍മോഹന്‍ സിംഗ്‌. അദ്ദേഹത്തെക്കൊണ്ട്‌ രാജ്യത്തിന്‌ ദോഷം മാത്രമേ ഉണ്ടായിട്ടുള്ളൂ. പരാജയം മുന്നില്‍ക്കണ്ടുകൊണ്ടാണ്‌ പലനേതാക്കളും പ്രചരണപരിപാടിയില്‍നിന്ന്‌ പിന്നോട്ട്‌ പോയിട്ടുള്ളത്‌. 
വിഎസിന്റെ മലക്കംമറിച്ചില്‍ ഇടതുപക്ഷമുന്നണിക്ക്‌ ഗുണകരമായ സാഹചര്യമാണോ ഉണ്ടാക്കിയിട്ടുളളത്‌?
= അച്യുതാനന്ദന്‍ മലക്കംമറിഞ്ഞതുകൊണ്ട്‌ ജനം അദ്ദേഹത്തിന്റെ പിന്നാലെ പോവില്ല. അദ്ദേഹം ജനങ്ങളുടെ മനസ്സിലുളള നിലപാട്‌ പുറത്തുപറഞ്ഞപ്പോഴാണ്‌ അവര്‍ അംഗീകരിച്ചത്‌. എന്നാല്‍ പാര്‍ട്ടിയുടെ സങ്കുചിത മനോഭാവ നിലപാട്‌ കൈക്കൊണ്ടപ്പോള്‍ അത്‌ ജനം അംഗീകരിക്കണമെന്നില്ല. അദ്ദേഹത്തിനല്ല പിന്തുണ, മറിച്ച്‌ കൈക്കൊണ്ട നിലപാടുകള്‍ക്കാണ്‌. 
മുന്‍ തെരഞ്ഞെടുപ്പുകളില്‍നിന്ന്‌ വ്യത്യസ്തമായി ഇടതുപക്ഷം കൂടുതല്‍ സ്വതന്ത്ര സ്ഥാനാര്‍ത്ഥികളെ മത്സരിപ്പിക്കുന്നതിനെക്കുറിച്ചുള്ള അഭിപ്രായം എന്ത്‌?
= സിപിഎം സ്വന്തം രാഷ്ട്രീയ നിലപാടുകള്‍ തെരഞ്ഞെടുപ്പിലൂടെ ജനങ്ങളെ അറിയിക്കുന്നതിനാണ്‌ പാര്‍ട്ടി സ്ഥാനാര്‍ത്ഥികളെ നിര്‍ത്തിയിരുന്നത്‌. എന്നാല്‍ ഇത്‌ പൊതുസമൂഹം അംഗീകരിക്കില്ലെന്ന വിശ്വാസമുണ്ടായതിനെത്തുടര്‍ന്നാണ്‌ സ്വതന്ത്രരെന്ന പേരില്‍ പലരേയും പൊക്കിക്കൊണ്ടുവരുന്നത്‌. ഇത്‌ പാര്‍ട്ടിയുടെ മുഖം രക്ഷിക്കുവാനുള്ള നീക്കമാണ്‌. പാര്‍ട്ടിയുമായോ പ്രവര്‍ത്തകരുമായോ അടിസ്ഥാനപരമായി യാതൊരു ബന്ധവുമില്ലാത്ത ആളുകളെയാണ്‌ അവര്‍ സ്ഥാനാര്‍ത്ഥികളാക്കിയിട്ടുള്ളത്‌. ഇതില്‍നിന്ന്‌ അവര്‍ക്ക്‌ നേട്ടമുണ്ടാകുമെന്ന്‌ പ്രതീക്ഷിക്കുന്നില്ല. ഇത്തരത്തിലുള്ള പരീക്ഷണങ്ങള്‍ പരാജയപ്പെട്ട പാരമ്പര്യമാണ്‌ ഇവിടെയുള്ളത്‌.
ബിജെപി തെരഞ്ഞെടുപ്പിന്‌ മുന്നില്‍വെച്ചിട്ടുള്ള വിഷയങ്ങള്‍ എന്തെല്ലാമാണ്‌?
= ലോക്സഭാ തെരഞ്ഞെടുപ്പായതിനാല്‍ നാല്‌ വിഷയങ്ങള്‍ മുന്‍നിര്‍ത്തിയാണ്‌ പാര്‍ട്ടി പോരാട്ടത്തിനിറങ്ങിയിട്ടുള്ളത്‌. അഴിമതി, അഴിമതികൊണ്ടുണ്ടായ വിലക്കയറ്റം, ഭീകരവാദം, ഭരണമരവിപ്പ്‌ എന്നീ വിഷയങ്ങള്‍ ഉയര്‍ത്തിയാണ്‌ പാര്‍ട്ടി തെരഞ്ഞെടുപ്പിനെ നേരിടുന്നത്‌. ഇത്‌ എല്ലാവിധത്തിലുമുള്ള പ്രചരണങ്ങളിലൂടെ ജനങ്ങളിലെത്തിക്കുവാനാണ്‌ പാര്‍ട്ടി ലക്ഷ്യമിട്ടിട്ടുള്ളത്‌.
കേരളത്തില്‍ പുറത്തിറക്കിയിട്ടുളള വികസന രേഖയെക്കുറിച്ചെന്തു പറയുന്നു?
= സംസ്ഥാനത്തുനിന്ന്‌ ഇരുമുന്നണികളിലും പെട്ടവര്‍ വിജയിച്ചുപോയിട്ടുണ്ടെങ്കിലും അതിന്റെ നേട്ടം പ്രയോജനപ്പെടുത്തിയിരിക്കുന്നത്‌ സംഘടിത വിഭാഗങ്ങളാണ്‌. പട്ടിജാതി-പട്ടികവര്‍ഗക്കാരും മറ്റു പിന്നോക്ക വിഭാഗക്കാരും പാര്‍ശ്വവല്‍ക്കരിക്കപ്പെട്ടിരിക്കുകയാണ്‌. ബിജെപിയെ സംബന്ധിച്ചിടത്തോളം സമഗ്രവികസനമാണ്‌ ലക്ഷ്യം. ഇത്‌ ഉറപ്പുവരുത്തുന്നതിനുള്ള കാഴ്ചപ്പാടാണ്‌ രേഖയിലൂടെ ജനങ്ങള്‍ക്ക്‌ മുന്നില്‍വെക്കുന്നത്‌. 
കോണ്‍ഗ്രസും സിപിഎമ്മും ഇവിടെനിന്നും ജയിച്ചുപോയാല്‍ ലോക്സഭയിലെത്തുമ്പോള്‍ ഒറ്റക്കെട്ടാണ്‌. അതിനാല്‍ ആര്‌ ജയിച്ചിട്ടും കാര്യമില്ല. അതിനാല്‍ കേരളത്തില്‍ വികസനമുണ്ടാക്കാന്‍ ബിജെപിയെ വിജയിപ്പിക്കണമെന്നാണ്‌ അഭ്യര്‍ത്ഥിക്കുവാനുള്ളത്‌.
കേന്ദ്രത്തില്‍ സര്‍ക്കാരുണ്ടാക്കാന്‍ ഇടതുപക്ഷത്തിന്റെ പിന്തുണ ആന്റണി അഭ്യര്‍ത്ഥിക്കുന്നതിനെക്കുറിച്ച്‌ അഭിപ്രായമെന്ത്‌?
= കേന്ദ്രത്തില്‍ ഉറച്ച സര്‍ക്കാരുണ്ടാക്കാന്‍ കഴിയില്ലെന്ന്‌ ഭരിക്കുന്ന കോണ്‍ഗ്രസിനു തന്നെ ബോധ്യമുണ്ട്‌. ഇതിന്‌ മുന്‍ സാഹചര്യങ്ങളിലും ഇടതുപക്ഷത്തിന്റെ പിന്തുണ കോണ്‍ഗ്രസ്‌ നേടിയിരുന്നു. അതേ സാഹചര്യം വീണ്ടും ഉണ്ടായാല്‍ അവരുടെ സഹകരണം ഉണ്ടാകണമെന്നാണ്‌ ആന്റണി പറയുന്നത്‌. ഭരണത്തില്‍ വരില്ലെന്ന ഉറച്ച വിശ്വാസമാണ്‌ ഇതിലൂടെ കോണ്‍ഗ്രസ്‌ പ്രകടിപ്പിക്കുന്നത്‌. ഇടതുപക്ഷവും ഈ രീതിയിലേക്കാണ്‌ കാര്യങ്ങള്‍ കൊണ്ടുപോകുവാന്‍ ശ്രമിക്കുന്നത്‌. തെരഞ്ഞടുപ്പില്‍ ബിജെപി ഊന്നിപ്പറയുന്നതും ഈ അവിഹിതബന്ധത്തെക്കുറിച്ചാണ്‌. കഴിഞ്ഞ രണ്ടുപതിറ്റാണ്ടോളമായി ബിജെപിയെ അധികാരത്തില്‍നിന്നകറ്റി നിര്‍ത്തുവാന്‍ ഇരുകൂട്ടരും ഒന്നിക്കുകയാണ്‌. എന്നാല്‍ ഇതിലൂടെ ബിജെപി ശക്തിപ്രാപിക്കുകയേ ഉണ്ടായിട്ടുള്ളൂ.
കേന്ദ്രത്തിലുണ്ടാകുന്ന ഭരണമാറ്റത്തിന്റെ ഗുണം കേരളത്തിനും ഉറപ്പ്‌ വരുത്തുന്ന രീതിയില്‍ ജനങ്ങള്‍ തങ്ങളുടെ സമ്മതിദാനാവകാശം വിനിയോഗപ്പെടു ത്തണമെന്ന്‌ മുരളീധരന്‍ അഭ്യര്‍ത്ഥിച്ചു.
കെ.കെ. പത്മഗിരീഷ്

</TEXT>
</DOC>