<DOC>
<DOCNO>114050697263.utf8</DOCNO>
<TEXT>


           വിദ്യാര്‍ത്ഥിനികളെ തട്ടിക്കൊണ്ടുപോയത് വില്‍ക്കാന്‍ : ബോകോ ഹറാം    

Tuesday 6 May 2014 3:41 pm IST

അബുജ: വടക്കന്‍ നൈജീരിയയില്‍ നിന്നും 276 സ്കൂള്‍ വിദ്യാര്‍ത്ഥിനികളെ തട്ടിക്കൊണ്ടുപോയത് തങ്ങളാണെന്ന് ഭീകര സംഘടനയായ ബോകോ ഹറാം അവകാശപ്പെട്ടു. കുട്ടികളെ തട്ടിക്കൊണ്ടുപോയത് വിറ്റു കാശാക്കാനാണെന്നും സംഘടനയുടെ നേതാവ് അബൂബക്കര്‍ ഷെകാവു പറഞ്ഞു. മാധ്യമങ്ങള്‍ക്ക് നല്‍കിയ 57 മിനിട്ട് ദൈര്‍ഘ്യമുള്ള വീഡിയോയിലാണ് ഷെകാവു ഇക്കാര്യം അറിയിച്ചത്. 

വീഡിയോ എ.എഫ്.പി വാര്‍ത്ത ഏജന്‍സിക്കു ലഭിച്ചു. 'നിങ്ങളുടെ പെണ്‍മക്കളെ തട്ടിക്കൊണ്ടുപോയത് ഞാനാണ്'-എന്ന് ഇയാള്‍ പറയുന്നതായി എ.എഫ്.പി റിപ്പോര്‍ട്ട് ചെയ്തു. വിദ്യാര്‍ത്ഥിനികളെ ശൈശവ വധുക്കളാക്കി വില്‍ക്കുമെന്നാണ് വീഡിയോയില്‍ അബുബക്കര്‍ ഷെകാവു പറയുന്നത്. താനവരെ വിറ്റു കാശാക്കും. ആളുകളെ അടിമകളാക്കി വച്ചതിനാലാണ് തട്ടിക്കൊണ്ടു പോവലിനെതിരെ പ്രതിഷേധം വ്യാപകമായതെന്നും നേതാവ് വീഡിയോയില്‍ പറയുന്നുണ്ട്. 

പശ്ചാത്യ വിദ്യാഭാസത്തെയും വീഡിയോയില്‍ അബൂബക്കര്‍ രൂക്ഷമായി വിമര്‍ശിക്കുന്നുണ്ട്. പടിഞ്ഞാറന്‍ വിദ്യാഭ്യാസം നിഷിദ്ധമാണ് എന്നര്‍ത്ഥമുള്ള ബോകോ ഹറാം എന്ന സംഘടന നൈജീരിയയിലെയ കുപ്രസിദ്ധമായ ഭീകര സംഘടനയാണ്. ഏപ്രില്‍ പകുതിയോടെയാണ് 276 പെണ്‍കുട്ടികളെ അജ്ഞാതര്‍ തട്ടിക്കൊണ്ടുപോയത്. സംഭവത്തില്‍ വ്യാപക പ്രതിഷേധം ഉയര്‍ന്നതിനെ തുടര്‍ന്ന് കുട്ടികളെ എത്രയും വേഗം കണ്ടെത്തുമെന്ന് നൈജീരിയന്‍ പ്രസിഡന്റ് ഗുഡ്ലക്ക് ജൊനാതന്‍ കഴിഞ്ഞ ദിവസം ഔദ്യോഗിക ചാനലില്‍ ജനങ്ങളെ അഭിസംബോധന ചെയ്ത് പറഞ്ഞിരുന്നു. 
    
</TEXT>
</DOC>