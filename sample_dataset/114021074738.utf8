<DOC>
<DOCNO>114021074738.utf8</DOCNO>
<TEXT>


           ജനലോക്പാല്‍ ബില്‍ പാസ്സാക്കാനായില്ലെങ്കില്‍ രാജിവയ്ക്കുമെന്ന് കെജ്‌രിവാള്‍    

Monday 10 February 2014 12:05 pm IST

ന്യൂദല്‍ഹി: ജനലോക്പാല്‍ ബില്‍ പാസ്സാക്കാനായില്ലെങ്കില്‍ മുഖ്യമന്ത്രി പദത്തില്‍ നിന്നും രാജിവയ്ക്കുമെന്ന് ദല്‍ഹി മുഖ്യമന്ത്രി അരവിന്ദ് കെജ്‌രിവാളിന്റെ ഭീഷണി‍. രാജ്യത്തെ അഴിമതി മുക്തമാക്കാന്‍ തന്റെ മുഖ്യമന്ത്രിക്കസേര ത്യജിക്കാന്‍ തയ്യാറാണെന്നും കെജരിവാള്‍ കൂട്ടിച്ചേര്‍ത്തു.

എന്‍ഡിടിവിക്ക് അനുവദിച്ച പ്രത്യേക അഭിമുഖത്തിലാണ് കെജ്‌രിവാള്‍ തന്റെ രാജിക്കാര്യം അറിയിച്ചത്. കേന്ദ്രത്തിന്റെ ജനലോക്പാല്‍ ബില്‍ കൊള്ളരുതാത്തതാണെന്നും കെജ്‌രിവാള്‍ പറഞ്ഞു. കെജ്‌രിവാളിനെ സംബന്ധിച്ചിടത്തോളം ജനലോക്പാല്‍ ബില്ലും സ്വരാജ് ബില്ലുമാണ് പ്രധാനം. അത് പാസ്സാക്കിയില്ലെങ്കില്‍ അധികാരത്തിലിരിക്കുന്നതിന് പ്രത്യേകിച്ച് കാരണങ്ങളൊന്നും തനിക്കുണ്ടാകില്ല. അതിനാല്‍ രാജിവയ്ക്കുമെന്നുമായിരുന്നു കെജ്‌രിവാളിന്റെ പ്രസ്താവന.

അഴിമതിക്കെതിരായ ബില്‍ പാസ്സാക്കിയില്ലെങ്കില്‍ കോണ്‍ഗ്രസിനേയും ബി.ജെ.പിയേയും ജനങ്ങള്‍ പഠിപ്പിക്കുമെന്നും കൊജ്രിവാള്‍ അഭിപ്രായപ്പെട്ടു. വീണ്ടും തിരഞ്ഞെടുപ്പ് വരികയാണെങ്കില്‍ 50ലധികം അസംബ്ലി സീറ്റുകള്‍ പാര്‍ട്ടിക്കു ലഭിക്കുമെന്നും അദ്ദേഹം അവകാശപ്പെട്ടു. അഴിമതിക്കെതിരെയുള്ള ജന ലോക്പാല്‍ ബില്ല് പാസാക്കാനായി താന്‍ ഏതറ്റം വരെയും പോകുമെന്നാണ് കഴിഞ്ഞ ദിവസം അരവിന്ദ് കെജ്‌‌രിവാള്‍ പറഞ്ഞത്. ബില്ല് പാസായില്ലെങ്കില്‍ രാജിവയ്ക്കുമോ എന്ന മാദ്ധ്യമപ്രവര്‍ത്തകരുടെ ചോദ്യത്തിന് അത് നിങ്ങള്‍ക്ക് വ്യാഖ്യാനിക്കാമെന്നായിരുന്നു കെജ്‌രിവാളിന്റെ മറുപടി.

ഫെബ്രുവരി 13നാണ് ബില്ല് നിയമസഭയില്‍ അവതരിപ്പിക്കുന്നത്. മുഖ്യമന്ത്രി മുതല്‍ ഡി കാറ്റഗറിയിലുള്ള ഉദ്യോഗസ്ഥര്‍ വരെ കുറ്റക്കാരെന്നു കണ്ടാല്‍ ജീവപര്യന്തം വരെ പരമാവധി ശിക്ഷ ലഭിക്കാവുന്ന പരിധിയില്‍ കൊണ്ടുവരുന്നതാണ് ലോക്പാല്‍ ബില്‍. അധികാരവികേന്ദ്രീകരണമാണ് സ്വരാജ് ബില്ലിന്റെ കാതല്‍.

അതേസമയം ബില്ല് കാണാതെ അഭിപ്രായം പറയാന്‍ കഴിയില്ലെന്ന് ബി.ജെ.പി നേതാവ് വിജയ് ഗോയല്‍ പറഞ്ഞു. എംഎല്‍എമാര്‍ കണ്ടെങ്കില്‍ മാത്രമേ പാര്‍ട്ടിക്കു തീരുമാനമെടുക്കാനാവുകയുള്ളു. എന്നാല്‍ സര്‍ക്കാര്‍ ഇതിന് അവസരം നല്‍കുന്നില്ലെന്നും അദ്ദേഹം പറഞ്ഞു.
    
</TEXT>
</DOC>