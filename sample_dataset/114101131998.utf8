<DOC>
<DOCNO>114101131998.utf8</DOCNO>
<TEXT>


           പച്ചാളം പാലത്തിന്റെ എസ്റ്റിമേറ്റ് സംബന്ധിച്ചും ദുരൂഹത; കണക്കുകള്‍ സംബന്ധിച്ച രേഖകള്‍ ലഭ്യമല്ല    

Saturday 11 October 2014 11:49 pm IST

        കൊച്ചി:  വിവാദമായ പച്ചാളം മേല്‍പ്പാലത്തിന്റെ എസ്റ്റിമേറ്റ് സംബന്ധിച്ചും തികഞ്ഞ ആശയക്കുഴപ്പം. കഴിഞ്ഞ മാര്‍ച്ച് 5ന് പുറത്തിറങ്ങിയ സംസ്ഥാന സര്‍ക്കാര്‍ ഉത്തരവ് പ്രകാരം പാലത്തിന്റെ നിര്‍മ്മാണ ചെലവ് കണക്കാക്കിയിരിക്കുന്നത് 52.7 കോടിയെന്നാണ്. എന്നാല്‍ എസ്റ്റിമേറ്റോ മറ്റു കണക്കുകളോ കെഎംആര്‍എല്ലിന്റെ പക്കല്‍ ഇല്ല. പാലം പണിയുന്ന ഡിഎംആര്‍സിയുടെ കണക്കുകള്‍ പ്രകാരം 20 കോടിയാണ് നിര്‍മ്മാണച്ചെലവ്. എന്നാല്‍ ഇതു സംബന്ധിച്ച സമ്പൂര്‍ണ്ണമായ എസ്റ്റിമേറ്റ് ഡിഎംആര്‍സിയുടെ കയ്യിലുമില്ല.

മെട്രോ നിര്‍മ്മാണത്തിന്റെ ഭാഗമായി നാലുവരി നോര്‍ത്ത് മേല്‍പ്പാലവും അപ്രോച്ച് റോഡുകളും നിര്‍മ്മിക്കുന്നതിന് ആകെ ചെലവായത് 40 കോടിരൂപ മാത്രം. പച്ചാളത്ത് ഏഴര മീറ്റര്‍ വീതിയില്‍ 350 മീറ്റര്‍ പാലം നിര്‍മ്മിക്കാന്‍ പൊതുമരാമത്ത് വകുപ്പ് കണക്കാക്കിയിരിക്കുന്നത് 52.7 കോടി രൂപ. കണക്കുകളില്‍ ഒറ്റനോട്ടത്തില്‍ തന്നെ പൊരുത്തക്കേടുകള്‍ ആര്‍ക്കും ബോധ്യമാകും. ടെണ്ടറോ കരാറോ ഇല്ലാതെ ഡി.എംആര്‍സിയെത്തന്നെ നിര്‍മ്മാണ ജോലികള്‍ ഏല്‍പ്പിച്ചതിന്റെ രഹസ്യവും ഇതാണ്. ഡിഎംആര്‍സിക്ക് കൈമാറുന്നത് 20 കോടി മാത്രം. ബാക്കി തുക എവിടെയെത്തുമെന്നത് രഹസ്യം.

പാലം പണിയുടെ കാര്യത്തില്‍ രേഖാമൂലമുള്ള കരാറൊന്നും ഉണ്ടാക്കാത്തതിനു പിന്നിലെ രഹസ്യം ഇതാണെന്നാണ് സൂചന. 52.7 കോടി രൂപയാണ് പാലത്തിന്റെ യഥാര്‍ത്ഥ നിര്‍മ്മാണ ചെലവെങ്കില്‍ പാലം പണിയുന്ന ഡിഎംആര്‍സി ഉദ്യോഗസ്ഥര്‍ വിജിലന്‍സ്- ക്രിമിനല്‍ അന്വേഷണം നേരിടേണ്ടി വരുമെന്നുറപ്പാണ്.

കണക്കുകളിലെ പൊരുത്തക്കേട് വ്യക്തമായതോടെ സ്ഥലമേറ്റെടുപ്പിന് കൂടി വേണ്ടിയാണ് 52.7 കോടി വകയിരുത്തിയതെന്ന വാദമാണ് ഇപ്പോള്‍ അധികൃതര്‍ ഉയര്‍ത്തുന്നത്. എന്നാല്‍ വിവരാവകാശ നിയമപ്രകാരം ലഭിച്ച രേഖകളില്‍ കെഎംആര്‍എല്‍ തന്നെ നേരത്തെ പറഞ്ഞിട്ടുള്ളത് സ്ഥലമേറ്റെടുപ്പിന് പണം വകയിരുത്തിയിട്ടില്ല എന്നാണ്. കഴിഞ്ഞ എന്‍ഡിഎ സര്‍ക്കാരിന്റെ കാലത്ത് 2000 ല്‍ ആണ് പച്ചാളം മേല്‍പ്പാലത്തിന് കേന്ദ്രസര്‍ക്കാരും റയില്‍വേയും ഭരണാനുമതി നല്‍കുന്നത്.

കൊച്ചി നഗരത്തിലെ പ്രധാന പാതയായ ഹൈക്കോടതി മുതല്‍ ഇടപ്പളളി വരെയുള്ള  റോഡിലെ തിരക്കു കുറക്കാന്‍ ഗോശ്രീ- ഇടപ്പള്ളി സമാന്തര പാതയാണ് കിറ്റ്‌കോ രൂപകല്പന ചെയ്തത്. പച്ചാളത്ത് നാലുവരി മേല്‍പ്പാലവും ഇതിന്റെ ഭാഗമായിരുന്നു.
ദ്വീപ് നിവാസികള്‍ക്ക് എളുപ്പത്തില്‍ ഇടപ്പള്ളി ദേശീയപാതയിലെത്താനും ഈ പാതയും പാലവും യഥാര്‍ത്ഥ്യമാകുന്നതോടെ സാധിക്കുമായിരുന്നു. എന്നാല്‍ ഈ പദ്ധതിയാണ് ഇപ്പോള്‍ അട്ടിമറിക്കപ്പെട്ടിട്ടുള്ളത്.
    
</TEXT>
</DOC>