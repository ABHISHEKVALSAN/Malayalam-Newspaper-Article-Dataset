<DOC>
<DOCNO>114112344373.utf8</DOCNO>
<TEXT>


           മുഖ്യമന്ത്രിയുടെ വസതിക്ക് മുന്നിലെ കിടപ്പുസമരം അവസാനിപ്പിച്ചു    

Sunday 23 November 2014 12:59 pm IST

        കോട്ടയം: മുഖ്യമന്ത്രി ഉമ്മന്‍ചാണ്ടിയുടെ പുതുപ്പള്ളിയിലെ വീടിനു മുന്‍പില്‍ വി.എസ്.ഡി.പി പ്രവര്‍ത്തകര്‍ ആരംഭിച്ച കിടപ്പുസമരം അവസാനിപ്പിച്ചു. രാവിലെ മുഖ്യമന്ത്രി സമരക്കാരുമായി നടത്തിയ ചര്‍ച്ചയെ തുടര്‍ന്നാണ് സമരം അവസാനിപ്പിച്ചത്. ബുധനാഴ്ച തിരുവനന്തപുരത്ത്‌ യോഗം ചേര്‍ന്ന്‌ ആവശ്യങ്ങളെ കുറിച്ച് ചര്‍ച്ച ചെയ്യാമെന്ന് മുഖ്യമന്ത്രി ചര്‍ച്ചയില്‍ ഉറപ്പ് നല്‍കി.

നാടാര്‍ സമുദായത്തിന് യു ഡി എഫ് സര്‍ക്കാര്‍ നല്‍കിയ ഉറപ്പുകള്‍ പാലിക്കണമെന്നു ആവശ്യപ്പെട്ടായിരുന്നു സമരം. പുലര്‍ച്ചെ 5.30ന് വൈകുണ്ഠ സ്വാമി ധര്‍മ പ്രചാരണസഭ (വി.എസ്.ഡി.പി) ചെയര്‍മാന്‍ വിഷ്ണുപുരം ചന്ദ്രശേഖരന്റെ നേതൃത്വത്തിലാണ് അമ്പതോളം വരുന്ന പ്രവര്‍ത്തകര്‍ മുഖ്യമന്ത്രിയുടെ വസതിക്ക് മുമ്പില്‍ കിടപ്പുസമരം തുടങ്ങിയത്.

മുഖ്യമന്ത്രിയുടെ വീട്ടിലേക്കുള്ള റോഡില്‍ ഗതാഗതം തടസം സൃഷ്ടിച്ചായിരുന്നു സമരം. സംഘര്‍ഷ സാധ്യത കണക്കിലെടുത്തു വസതിക്ക് പുറത്ത് പോലീസിനെ വിന്യസിച്ചിരുന്നു.  വൈകുണ്ഠസ്വാമിയുടെ ജന്‍മദിനമായ മാര്‍ച്ച് 12 പൊതു അവധിയായി പ്രഖ്യാപിക്കുക, വിദ്യാഭ്യാസമേഖലയില്‍ നാടാര്‍ക്ക് അഞ്ചു ശതമാനം സംവരണം നടപ്പിലാക്കുക, ഭൂരഹിതതരായ നാടാര്‍ സമുദായങ്ങള്‍ക്ക് ഭൂമിയും വീടും നല്‍കുക തുടങ്ങിയ ആവശ്യങ്ങള്‍ ഉന്നയിച്ചാണ് കിടപ്പു സമരം.
    
</TEXT>
</DOC>