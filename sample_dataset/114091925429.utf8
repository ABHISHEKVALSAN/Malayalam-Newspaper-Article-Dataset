<DOC>
<DOCNO>114091925429.utf8</DOCNO>
<TEXT>


           ഗുരുസമാധി ദിനാചരണം നാളെ ; ഔദ്യോഗികാചരണത്തിന് സര്‍ക്കാര്‍ സ്‌കൂളും ഒരുങ്ങി    

Friday 19 September 2014 8:34 pm IST

ശ്രീനാരായണ മെമ്മോറിയല്‍ ഗവ. ബോയ്‌സ് ഹയര്‍ സെക്കന്‍ഡറി സ്കൂള്‍, ചേര്‍ത്തല
ആലപ്പുഴ: വിദ്യകൊണ്ട് പ്രബുദ്ധരാകുക എന്ന മഹദ്‌സന്ദേശം ലോകത്തിന് പകര്‍ന്നു നല്‍കിയ ശ്രീനാരായണ ഗുരുദേവന്റെ മഹാസമാധിദിനം ഔദ്യോഗികമായി ആചരിക്കാന്‍ സര്‍ക്കാര്‍ സ്‌കൂളും ഒരുങ്ങി.
ഗുരുദേവന്‍ വിട്ടുനല്‍കിയ ഭൂമിയില്‍ ആരംഭിച്ച ചേര്‍ത്തല ശ്രീനാരായണ മെമ്മോറിയല്‍ ഗവ. ബോയ്‌സ് ഹയര്‍ സെക്കന്‍ഡറി സ്‌കൂളിലാണ് നാളെ 87-ാമത് സമാധിദിനം വിപുലമായി ആചരിക്കുന്നത്. സംസ്ഥാനത്ത് ശ്രീനാരായണഗുരുവിന്റെ സമാധിദിനം ഔദ്യോഗികമായി ആചരിക്കുന്ന ഏക സര്‍ക്കാര്‍ സ്‌കൂളാണിത്. ചേര്‍ത്തലയില്‍ വിദ്യാഭ്യാസ സ്ഥാപനങ്ങളുടെ അപര്യാപ്തത ബോദ്ധ്യപ്പെട്ട ശ്രീനാരായണഗുരു ആശ്രമം സ്ഥാപിക്കാന്‍ ലഭിച്ച ഭൂമി 1897ല്‍ സ്‌കൂള്‍ നിര്‍മ്മിക്കാന്‍ വിട്ടുനല്‍കുകയായിരുന്നു. നാട്ടിലെ പൗരപ്രമുഖരുടെ നേതൃത്വത്തില്‍ വളര്‍ന്ന സ്‌കൂള്‍ പിന്നീട് സര്‍ക്കാര്‍ ഏറ്റെടുത്തു.
ഗുരു തന്റെ പൂജാദികര്‍മ്മങ്ങള്‍ക്കും ധ്യാനത്തിനും വിനിയോഗിച്ചിരുന്ന ആശ്രമം, സ്‌കൂള്‍ നിര്‍മ്മാണത്തിന് വിട്ടുനല്‍കിയെന്നത് തന്നെ അക്കാലഘട്ടത്തില്‍ വിദ്യാഭ്യാസത്തിന്റെ പ്രാധാന്യം സമൂഹത്തിന് ബോദ്ധ്യപ്പെടുത്തുന്നതായിരുന്നു. ചേര്‍ത്തലയില്‍ പതിവായി സന്ദര്‍ശിക്കാറുണ്ടായിരുന്ന ഗുരുവിന്റെ താത്പര്യം അറിഞ്ഞ് തണ്ണീര്‍മുക്കം പുന്നെക്കാട്ടുചിറയില്‍ മുക്കുചിറ കൊച്ചയ്യനാണ് ആശ്രമം സ്ഥാപിക്കുന്നതിന് ഭൂമി വിട്ടുനല്‍കിയത്. ഇവിടെയെത്തി ഗുരു പൂജയും ധ്യാനവും നടത്തിയിരുന്നു.
ഇക്കാലയളവില്‍ സ്‌കൂള്‍ നിര്‍മ്മിക്കാന്‍ സ്ഥലം തേടി പൗരപ്രമാണിമാര്‍ അലഞ്ഞെങ്കിലും ഫലമുണ്ടായില്ല. അവരുടെ ബുദ്ധിമുട്ടുകള്‍ മനസിലാക്കി മലയാളവര്‍ഷം 1093, ആടി മാസം 23ന് ചേര്‍ത്തല സബ് രജിസ്ട്രാര്‍ ഓഫീസില്‍ നാല് രൂപ വിലയുള്ള മുദ്രപ്പത്രത്തില്‍ സര്‍വേ നമ്പര്‍ 25/10/24ല്‍പ്പെട്ട 31 സെന്റ് സ്ഥലത്തിന്റെ അവകാശം സ്‌കൂളിന് ഗുരുദേവന്‍ കൈമാറുകയായിരുന്നു. ഇന്ന് സ്‌കൂളിന് അഞ്ചേക്കറിലധികം സ്ഥലമുണ്ട്. വയലാര്‍ രാമവര്‍മ്മ, എസ്എല്‍പുരം സദാനന്ദന്‍, എ.കെ. ആന്റണി, കെ.ആര്‍. ഗൗരിയമ്മ തുടങ്ങി നിരവധി പ്രമുഖര്‍ ഇവിടുത്തെ വിദ്യാര്‍ത്ഥികളായിരുന്നു.
വിദ്യാഭ്യാസമാണ് സമൂഹത്തിന്റെ ഉന്നതിക്കുള്ള പ്രധാന മാര്‍ഗമെന്ന് തിരിച്ചറിയുകയും അതിന്‍പ്രകാരം കേരള നവോത്ഥാനത്തിന് തുടക്കം കുറിക്കുകയും ചെയ്ത നാരായണഗുരുവിന്റെ സമാധി ദിനാചരണം പുതുതലമുറ വിദ്യാര്‍ത്ഥികളുടെ ശ്രദ്ധാഞ്ജലി കൂടിയായി മാറുകയാണ്. നാളെ രാവിലെ 8.30ന് പ്രിന്‍സിപ്പല്‍ ഇന്‍ ചാര്‍ജ് ഡോളിച്ചന്‍ പതാക ഉയര്‍ത്തും. ഒമ്പതിന് ഗുരു കണ്ണാടി പ്രതിഷ്ഠ നടത്തിയ കളവംകോടം ശക്തീശ്വരം ക്ഷേത്രത്തില്‍ നിന്നും സ്‌കൂളിലേക്ക് ദീപശിഖാ റാലി നടത്തും. പ്രഥമാദ്ധ്യാപിക സിബി കെ.ദയാനന്ദന്‍ ഉദ്ഘാടനം ചെയ്യും. വൈകിട്ട് പൊതുസമ്മേളനവും ഉണ്ടാകും.

</TEXT>
</DOC>