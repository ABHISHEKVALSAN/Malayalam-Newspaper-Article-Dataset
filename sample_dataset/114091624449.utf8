<DOC>
<DOCNO>114091624449.utf8</DOCNO>
<TEXT>


           സ്വാമി വിവേകാനന്ദനെയും ശ്രീകൃഷ്ണനെയും അവഹേളിച്ച് തിരുവനന്തപുരം ജില്ലാ കളക്ടര്‍    

Tuesday 16 September 2014 11:16 am IST

        തിരുവനന്തപുരം: ലോകം ആരാധിക്കുന്ന സ്വാമി വിവേകാനന്ദനെയും ഹൈന്ദവാരാധനാ മൂര്‍ത്തിയായ ഭഗവാന്‍ ശ്രീകൃഷ്ണനെയും അവഹേളിച്ച് തിരുവനന്തപുരം ജില്ലാ കളക്ടര്‍. തിരുവനന്തപുരത്ത് കവടിയാര്‍ പാര്‍ക്കിലെ വിവേകാനന്ദ പ്രതിമയ്‌ക്കെതിരെയും ശ്രീകൃഷ്ണ ജയന്തിയോടനുബന്ധിച്ചുള്ള ഉറിയടിയെ എതിര്‍ത്തുമാണ് കളക്ടര്‍ ബിജുപ്രഭാകര്‍ പരസ്യമായി രംഗത്തു വന്നത്. കളക്ടറുടെ ദേശവിരുദ്ധവും വിശ്വാസത്തെ നിന്ദിക്കുന്നതുമായ പ്രതികരണത്തിനെതിരെ പ്രതിഷേധമുയരുന്നു.

തിരുവനന്തപുരത്ത് സിവില്‍ സ്റ്റേഷന്‍ റെസിഡന്‍സ് അസോസിയേഷന്‍ വാര്‍ഷിക സമ്മേളനം ഉദ്ഘാടനം ചെയ്താണ് കോണ്‍ഗ്രസ് നേതാവ് പരേതനായ തച്ചടിപ്രഭാകരന്റെ മകന്‍ കൂടിയായ കളക്ടര്‍ വിവാദ പരാമര്‍ശങ്ങള്‍ നടത്തിയത്. വിവേകാനന്ദന്റെ പ്രതിമ കവടിയാറില്‍ സ്ഥാപിച്ചത് തെറ്റായിപ്പോയെന്നും അത് കുട്ടികളുടെ പാര്‍ക്കാണെന്നുമാണ് അദ്ദേഹം പറഞ്ഞത്. ''കുട്ടികള്‍ ഓടിക്കളിക്കേണ്ട സ്ഥലത്ത് വിവേകാകനന്ദ പ്രതിമസ്ഥാപിച്ചത് അനാവശ്യമാണെന്നാണ് അദ്ദേഹത്തിന്റെ കണ്ടെത്തല്‍. കേരളം ഭ്രാന്താലയമാണെന്നാണ് സ്വാമി വിവേകാനന്ദന്‍ പറഞ്ഞത്. പ്രതിമ സ്ഥാപിച്ചതോടെ അത് തെളിയിക്കപ്പെട്ടിരിക്കുകയും ചെയ്തിരിക്കുന്നു.''

ശ്രീകൃഷ്ണ ജയന്തിയോടനുബന്ധിച്ച് പ്രധാന വീഥികളില്‍ ആഘോഷങ്ങളുടെ ഭാഗമായി നടത്തിയ ഉറിയടി പൊതുജനങ്ങള്‍ക്കും യാത്രക്കാര്‍ക്കും ബുദ്ധിമുട്ടുണ്ടാക്കുന്നതായിരുന്നു എന്നാണ് കളക്ടറുടെ മറ്റൊരു പരാമര്‍ശം. ശ്രീകൃഷ്ണജയന്തി ആഘോഷവും അതിനോടനുബന്ധിച്ചുള്ള ഉറിയടിയും ശോഭായാത്രയുമൊന്നും തീരെ രസിക്കാത്ത തരത്തിലായിരുന്നു പ്രസംഗം. ഉറിയടി ഒഴിവാക്കാമായിരുന്നുവെന്ന നിര്‍ദ്ദേശവും കളക്ടര്‍ പറഞ്ഞു.

വര്‍ഷത്തില്‍ ഒരിക്കല്‍ നടക്കുന്ന ആഘോഷങ്ങളില്‍ ശ്രീകൃഷ്ണ ജയന്തി മാത്രമല്ല ഉള്ളത്. പലമതസ്ഥരുടെയും ആഘോഷങ്ങള്‍ പൊതു നിരത്തുകളില്‍ നടക്കാറുണ്ട്. നബിദിനാഘഷത്തിനും പള്ളിപ്പെരുന്നാളുകള്‍ക്കുമെല്ലാം പൊതു നിരത്തില്‍ ഘോഷയാത്ര സംഘടിപ്പിക്കാറുണ്ട്. ഓണാഘോഷവും അതിനോടനുബന്ധിച്ചു നടന്ന ഫ്‌ളോട്ടുകളും മണിക്കൂറുകളോളം നഗരത്തെ സ്തംഭിപ്പിച്ചു. അതും സര്‍ക്കാര്‍ പണം മുടക്കിയാണ് ഓണാഘോഷം നടത്തിയത്. ഇതൊന്നും കളക്ടര്‍ കണാതെയാണ് ശ്രീകൃഷ്ണ ജയന്തിക്കു നടത്തിയ കുട്ടികളുടെ ഉറിയടി പൊതുജനത്തിന് ഏറെ പ്രയാസം വരുത്തിയതെന്ന് പ്രചരിപ്പിച്ചത്. ഹൈന്ദവാരാധനയ്ക്കും വിശ്വാസത്തിനു നേരെ ബിജുപ്രഭാകര്‍ നേരത്തേയും ഇടപെടലുകള്‍ നടത്തിയിട്ടുണ്ട്. ഉത്സവം നടന്നുകൊണ്ടിരുന്ന ഒരമ്പലത്തിലേക്ക് പോലീസിനെ അയച്ച് ഉച്ചഭാഷിണികള്‍ മാറ്റണമെന്നും അല്ലെങ്കില്‍ മേല്‍ നടപടികള്‍ സ്വീകരിക്കുമെന്നും മുന്നറിയിപ്പു നല്‍കിയിരുന്നു. ഉച്ചഭാഷിണി പ്രവര്‍ത്തിപ്പിക്കുന്ന ആളെ പോലീസ് അറസ്റ്റും ചെയ്തു.

കവടിയാറില്‍ വിവേകാനന്ദന്റെ പ്രതിമ സ്ഥാപിച്ചത് അദ്ദേഹത്തിന്റെ 150-ാം ജന്മവാര്‍ഷികത്തോടനുബന്ധിച്ചാണ്. ലോകമെങ്ങും വിവേകാനന്ദ ജന്മവാര്‍ഷികത്തിന് പ്രത്യേക പരിപാടികള്‍ നടത്തിയപ്പോള്‍ സര്‍ക്കാര്‍ മുന്‍കൈ എടുത്താണ് പ്രതിമാസ്ഥാപനം നടത്തിയത്. ഇന്ത്യയുടെ ഉപരാഷ്ട്രപതിയെത്തിയാണ് പ്രതിമ നാടിനു സമര്‍പ്പിച്ചത്. സ്വാമി വിവേകാനന്ദനെ നിന്ദിച്ചതിനൊപ്പം ഉപരാഷ്ട്രപതി പങ്കെടുത്ത ഒരു ചടങ്ങിനെതിരായി കൂടിയാണ് കളക്ടര്‍ പരസ്യപ്രസ്താവന നടത്തിയിരിക്കുന്നത്.

ഭാരതത്തിന്റെ നവോത്ഥാന നായകന്‍മാരില്‍ പ്രധാനിയാണ് സ്വാമി വിവേകാനന്ദന്‍. കേരളത്തില്‍ നിലനിന്നിരുന്ന അനാചാരങ്ങളും അന്ധ വിശ്വാസങ്ങളും കണ്ടു മടുത്താണ് അദ്ദേഹം കേരളത്തെ ഭ്രാന്താലയമെന്നു വിളിച്ചത്. എന്നാല്‍, പിന്നീട് അദ്ദേഹം തന്നെ ഇതു തിരുത്തുകയും ചെയ്തു. ചട്ടമ്പിസ്വാമി, ശ്രീ നാരായണ ഗുരു തുടങ്ങി കേരളത്തിന്റെ ഒട്ടനവധി നവോത്ഥാന നായകര്‍ കേരളത്തിലെ അനാചാരങ്ങള്‍ക്കും വ്യവസ്ഥിതികള്‍ക്കുമെതിരെ ശക്തമായി നിലയുറപ്പിച്ചപ്പോഴാണ് സ്വാമി വിവേകാനന്ദന്‍ തന്റെ നിലപാട് മാറ്റിയത്.

ഇത്തരം പ്രതിഭകളുടെ സ്മാരകങ്ങള്‍ കേരളത്തിലെമ്പാടും ഉണ്ടാകുന്നത് അവര്‍ നാടിനുവേണ്ടി നല്‍കിയ സംഭാവനകള്‍ കൊണ്ടാണ്. ഇതൊന്നും മനസ്സിലാക്കാതെ ഭാരത സംസ്‌കാരത്തെയും ആചാരങ്ങളെയും എതിര്‍ക്കുന്നവരുടെ കയ്യടിവാങ്ങാനുള്ള വിലകുറഞ്ഞ നടപടിയാണ് ജില്ലാ കളക്ടറുടേത്.

സ്വന്തംലേഖകന്‍

</TEXT>
</DOC>