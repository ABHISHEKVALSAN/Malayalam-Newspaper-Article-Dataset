<DOC>
<DOCNO>114051700190.utf8</DOCNO>
<TEXT>


           ജനവിശ്വാസം കാത്തുസൂക്ഷിക്കും: ബിജെപി    

Saturday 17 May 2014 9:03 am IST

ന്യൂദല്‍ഹി: രാജ്യത്തെ ജനങ്ങള്‍ ബിജെപിയില്‍ അര്‍പ്പിച്ച വിശ്വാസം കാത്തുസൂക്ഷിക്കാന്‍ പാര്‍ട്ടി പ്രതിജ്ഞാബദ്ധമാണെന്ന്‌ ദേശീയ പ്രസിഡന്റ്‌ രാജ്നാഥ്സിങ്‌ പറഞ്ഞു. വലിയ ഉത്തരവാദിത്തമാണ്‌ ജനങ്ങള്‍ ബിജെപിക്ക്‌ നല്‍കിയിരിക്കുന്നത്‌. 1984ന്‌ ശേഷം ഇതാദ്യമായാണ്‌ ഒറ്റയ്ക്ക്‌ ഒരു കക്ഷിക്ക്‌ കേവല ഭൂരിപക്ഷം ലഭിക്കുന്നത്‌. ജാതി മത ചിന്തകള്‍ക്കതീതമായി രാജ്യത്തെ എല്ലാ വിഭാഗം ജനങ്ങളും നരേന്ദ്രമോദിയുടേയും ബിജെപിയുടേയും പിന്നില്‍ അണിനിരന്നതാണ്‌ ഇത്രവലിയ വിജയത്തിലേക്ക്‌ പാര്‍ട്ടിയെ നയിച്ചതെന്നും രാജ്നാഥ്സിങ്‌ പറഞ്ഞു. 
കോണ്‍ഗ്രസിനെ തള്ളിക്കളഞ്ഞ ജനങ്ങള്‍ രാജ്യത്തെ എല്ലാ പ്രദേശങ്ങളിലേക്കും ബിജെപിയുടെ സ്വാധീനത്തെ വളര്‍ത്തിയിരിക്കുകയാണ്‌. നഗരങ്ങളിലെ പാര്‍ട്ടിയെന്ന പതിവു വിളികള്‍ ഇനി എല്ലാവര്‍ക്കും മാറ്റിത്തുടങ്ങാം. ബിജെപി ഗ്രാമങ്ങളിലും പാവപ്പെട്ടവരിലും പട്ടികജാതി പട്ടികവര്‍ഗ്ഗക്കാരിലും ആദിവാസികളിലുമെല്ലാം സ്വാധീനമുള്ള അവരുടെ സ്വന്തം പാര്‍ട്ടിയായി വളര്‍ന്നിരിക്കുന്നു. രാജ്യത്തെ മുഴുവന്‍ പാര്‍ട്ടി പ്രവര്‍ത്തകരും ഒത്തൊരുമിച്ചു പ്രവര്‍ത്തിച്ചാണ്‌ വിജയം സാധ്യമാക്കിയത്‌. എന്നാല്‍ നരേന്ദ്രമോദി നടത്തിയ പരിശ്രമങ്ങള്‍ എടുത്തുപറയേണ്ടതു തന്നെയാണ്‌. ആയിരക്കണക്കിന്‌ റാലികള്‍ നിരന്തരം നടത്തി അദ്ദേഹം പാര്‍ട്ടിയേയും പ്രവര്‍ത്തകരേയും സാധാരണ ജനങ്ങളേയും ആവേശത്തിലാഴ്ത്തി. വികസനവും സദ്ഭരണവുമായിരുന്നു ബിജെപിയുടെ പ്രചാരണ മുദ്രാവാക്യങ്ങള്‍. എന്നാല്‍ കോണ്‍ഗ്രസും മറ്റു രാഷ്ട്രീയ കക്ഷികളും അതിനെ അട്ടിമറിച്ച്‌ വിവാദങ്ങളുണ്ടാക്കാന്‍ ശ്രമിച്ചുകൊണ്ടേയിരുന്നു. എന്നാല്‍ അതിനെയെല്ലാം പരാജയപ്പെടുത്തിക്കൊണ്ടാണ്‌ നരേന്ദ്രമോദിയും ബിജെപിയും വിജയം കരസ്ഥമാക്കിയിരിക്കുന്നതെന്നും മുന്‍കാലത്തെ ഇന്ത്യന്‍ വിജയഗാഥകളെല്ലാം മെയ്‌ 16ഓടെ പഴങ്കഥകളായി മാറിയെന്നും രാജ്നാഥ്സിങ്‌ പറഞ്ഞു.
പോളിംഗ്‌ ബൂത്തുതല പ്രവര്‍ത്തനം നടത്തിയ ബിജെപി പ്രവര്‍ത്തകര്‍, മണ്ഡലം, ജില്ലാ ഭാരവാഹികള്‍ തുടങ്ങിയവരെ പാര്‍ട്ടി ദേശീയ നേതൃത്വം അഭിനന്ദിച്ചു. മികച്ച വിജയം നേടിയ പശ്ചാത്തലത്തില്‍ ബിജെപി പ്രവര്‍ത്തകര്‍ക്ക്‌ ഉത്തരവാദിത്തവും ഏറുകയാണ്‌. പരാജയപ്പെട്ടവരോടുള്‍പ്പെടെ ആരേയും അപമാനിക്കുന്ന തരത്തില്‍ പെരുമാറരുതെന്നും രാജ്നാഥ്‌ സിങ്‌ അഭ്യര്‍ത്ഥിച്ചു. 
    
</TEXT>
</DOC>