<DOC>
<DOCNO>114060605873.utf8</DOCNO>
<TEXT>


           തെരഞ്ഞെടുപ്പ്‌ തോല്‍വി: സിപിഎം ജില്ലാ സെക്രട്ടറിക്ക്‌ നിര്‍ബന്ധിത അവധി    

Friday 6 June 2014 10:08 pm IST

കോഴിക്കോട്‌: സിപിഎം സംസ്ഥാന നേതൃത്വം അഭിമാന പോരാട്ടമായി കണക്കാക്കിയിരുന്ന ജില്ലയിലെ കോഴിക്കോട്‌, വടകര ലോക്സഭാ മണ്ഡലങ്ങളിലെ പാര്‍ട്ടി സ്ഥാനാര്‍ത്ഥികളുടെ ദയനീയ പരാജയത്തിന്റെ പശ്ചാത്തലത്തില്‍ പാര്‍ട്ടി ജില്ലാ സെക്രട്ടറിക്ക്‌ നിര്‍ബന്ധിത അവധി. ഒരു മാസത്തേക്കാണ്‌ ജില്ലാ സെക്രട്ടറി ടി.പി. രാമകൃഷ്ണന്‍ അവധിയെടുത്തിരിക്കുന്നത്‌. പരാജയത്തിന്റെ അവലോകനങ്ങള്‍ പാര്‍ട്ടി ബ്രാഞ്ച്‌ തലം വരെ സജീവമായി നടക്കുമ്പോഴാണ്‌ പൊടുന്നനെ സെക്രട്ടറിയുടെ അവധിയെടുക്കല്‍. എന്നാല്‍ ഒരു മാസത്തേക്ക്‌ ആയുര്‍വ്വേദ ചികിത്സക്കാണ്‌ ലീവെന്നാണ്‌ ഔദ്യോഗിക വിശദീകരണം.
സ്ഥാനാര്‍ത്ഥി നിര്‍ണ്ണയത്തിന്റെ പേരില്‍ ആദ്യംതന്നെ ജില്ലാ സെക്രട്ടറി സംസ്ഥാന നേതൃത്വത്തോട്‌ ഇടഞ്ഞിരുന്നു. വടകരയിലും കോഴിക്കോടും അന്യ ജില്ലക്കാരായവരെ സ്ഥാനാര്‍ത്ഥികളാക്കിയതായിരുന്നു ഇതിന്‌ പ്രധാന കാരണം. എന്നാല്‍ കണ്ണൂര്‍ ലോബിയുടെ കൈപ്പിടിയിലുള്ള സംസ്ഥാന നേതൃത്വത്തിന്റെ ഉത്തരവിന്‌ മുന്നില്‍ ജില്ലാ സെക്രട്ടറി ടി.പി. രാമകൃഷ്ണനും മറ്റും ഒടുവില്‍ വഴങ്ങുകയായിരുന്നു.
അതേ സമയം തെരഞ്ഞെടുപ്പ്‌ പ്രവര്‍ത്തനത്തിന്റെ കാര്യത്തില്‍ കോഴിക്കോട്‌ ജില്ലാ നേതൃത്വം വേണ്ടത്ര ശ്രദ്ധവെച്ചില്ലെന്ന്‌ സംസ്ഥാന നേതൃത്വം പ്രചാരണത്തിന്റെ തുടക്കത്തില്‍ തന്നേ കുറ്റപ്പെടുത്തല്‍ ആരംഭിച്ചിരുന്നു. വടകരയില്‍ സിപിഎം സ്ഥാനാര്‍ത്ഥി അരലക്ഷം വോട്ടിന്‌ ജയിക്കുമെന്ന്‌ ഉറച്ച വിശ്വാസമാണ്‌ പാര്‍ട്ടിക്കുണ്ടായിരുന്നത്‌. പ്രചാരണത്തിന്റെ ചുക്കാന്‍ പിടിച്ചത്‌ ഇതിനായി പാര്‍ട്ടി കണ്ണൂര്‍ ലോബിയുടെ സ്വന്തക്കാരനായ എം.വി. ജയരാജനുമായിരുന്നു. എന്നാല്‍ തെരഞ്ഞെടുപ്പ്‌ ഫലം ഇടിത്തീയായിട്ടാണ്‌ സംസ്ഥാന നേതൃത്വത്തിന്‌ മാറിയത്‌.
കോഴിക്കോട്‌ വിജയം സുനിശ്ചിതമാക്കാന്‍ നിര്‍ത്തിയത്‌ പാര്‍ട്ടി കേന്ദ്ര കമ്മിറ്റി അംഗം എ. വിജയരാഘവനെ തന്നെ ആയിരുന്നെങ്കിലും കഴിഞ്ഞ തവണത്തേക്കാള്‍ ദയനീയ പരാജയമായിരിന്നു ഉണ്ടായത്‌. കഴിഞ്ഞ തവണ കോണ്‍ഗ്രസ്‌ സ്ഥാനാര്‍ത്ഥി 838 വോട്ടിനായിരുന്നു തോറ്റതെങ്കില്‍ ഇത്തവണ അത്‌ 16,000 ത്തിലധികമായിരുന്നു.
ഫലം വന്ന ദിവസം തന്നെ തോല്‍വിയുടെ പേരില്‍ സംസ്ഥാന നേതൃത്വം ജില്ലാ സെക്രട്ടറി ടി.പി. രാമകൃഷ്ണനെ നിശിതമായി വിമര്‍ശിച്ചിരുന്നു. ഇതിന്റെ തുടര്‍ച്ചയായുള്ള പൊട്ടലിന്റെയും ചീറ്റലിന്റെയും ഫലമാണ്‌ പാര്‍ട്ടി ജില്ലാ സെക്രട്ടറിയുടെ നിര്‍ബന്ധിത അവധിക്ക്‌ കാരണമെന്നാണ്‌ പറയപ്പെടുന്നത്‌. പാര്‍ട്ടി ജില്ലാ സെക്രട്ടറിയുടെ ചുമതല ഇപ്പോള്‍ നല്‍കിയിരിക്കുന്നത്‌ പിണറായി വിജയന്റെ സ്വന്തക്കാരനായ എം. ഭാസ്കരനാണ്‌.
    
</TEXT>
</DOC>