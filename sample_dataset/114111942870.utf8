<DOC>
<DOCNO>114111942870.utf8</DOCNO>
<TEXT>


           മുല്ലപ്പെരിയാര്‍: സര്‍ക്കാര്‍ ഇരുട്ടില്‍ തപ്പുന്നു    

Wednesday 19 November 2014 1:40 am IST

        കൊച്ചി: മുല്ലപ്പെരിയാറിലെ  ജലനിരപ്പ് പെരിയാര്‍ തീരത്തെ ജനങ്ങളില്‍ വലിയ  ഭീതിയാണ് ഉണ്ടാക്കിയിരിക്കുന്നത്. പക്ഷെ  ദുരന്തമുണ്ടായാല്‍ അത്  നേരിടാന്‍ തക്ക മുന്നൊരുക്കങ്ങളൊന്നും ഭരണകൂടം കൈക്കൊണ്ടിട്ടില്ലെന്ന് വെളിവായിട്ടുണ്ട്.
450 കുടുംബങ്ങളോട് മാറിത്താമസിക്കാന്‍ നിര്‍ദ്ദേശിക്കുകയും കുറെ പോലീസുകാരെ പ്രദേശത്ത് ഡ്യൂട്ടിക്ക് നിയോഗിക്കുകയും ചെയ്തതോടെ തങ്ങളുടെ ഉത്തരവാദിത്വം തീര്‍ന്നുവെന്ന മട്ടിലാണ് സര്‍ക്കാര്‍.

ഡാം സുരക്ഷിതമാണെന്ന് പറയുമ്പോഴും നേരിയ ഭൂചലനം  മതി ഈ സ്ഥിതിക്ക് മാറ്റം സംഭവിക്കാന്‍ എന്നും വിദഗ്ധര്‍ ചൂണ്ടിക്കാട്ടുന്നുണ്ട്.

പെരിയാറില്‍ ക്രമാതീതമായി ജലനിരപ്പ് ഉയര്‍ന്നാല്‍ അത് ഏറ്റവുമധികം ബാധിക്കുന്ന മഹാനഗരം കൊച്ചിയാണ്. സമുദ്ര നിരപ്പിനു താഴെ സ്ഥിതിചെയ്യുന്ന നഗരമായതിനാല്‍ പെരിയാറില്‍ സംഭവിക്കുന്ന നേരിയ മാറ്റങ്ങള്‍ പോലും കൊച്ചിയെ ബാധിക്കും.
പെരിയാറിലെ ജലനിരപ്പ് ഉയര്‍ന്നതാണ് നൂറ്റാണ്ടുകള്‍ക്ക് മുന്‍പ് ലോക പ്രശസ്തമായിരുന്ന മുസിരിസ് തുറമുഖത്തെയും പട്ടണത്തെയും ഇല്ലാതാക്കിയത്.  ആലുവ,കാലടി, പെരുമ്പാവൂര്‍ തുടങ്ങിയ പട്ടണങ്ങളും സമാനമായ ഭീതിയിലാണ്.

ഡാമിന് എന്തെങ്കിലും സംഭവിച്ചാലും അതിന്റെ ആഘാതം കുറക്കാന്‍ കഴിയുന്ന തരത്തിലുള്ള മുന്‍ കരുതലാണ് വേണ്ടത്. പെരിയാറിലെ നീരൊഴുക്ക് നിയന്ത്രിക്കാനുള്ള നടപടികളാണ് ഇതില്‍ പരമപ്രധാനം. ഇടുക്കി ഡാമിന്റെ  സംഭരണ ശേഷി വര്‍ദ്ധിപ്പിക്കുകയും  കൂടുതല്‍ ബലപ്പെടുത്തുകയും ചെയ്യണമെന്ന് വിദഗ്ധര്‍ ചൂണ്ടിക്കാട്ടുന്നു. പെരിയാര്‍ തീരത്തെ അനധികൃത കയ്യേറ്റങ്ങളും മറ്റും ഒഴിപ്പിച്ച് നദിയുടെ ഒഴുക്ക് സുഗമമാക്കണം.

ദുരന്ത സാധ്യതയെക്കുറിച്ച് വ്യക്തമായ പഠനം നടത്താന്‍ പോലും കേരള സര്‍ക്കാര്‍ തയ്യാറായിട്ടില്ല .ജലനിരപ്പ് 141 അടിയായി ഉയര്‍ന്നതിനെ തുടര്‍ന്ന്  നദീ തീരത്ത് വസിക്കുന്ന ആയിരക്കണക്കിന് കുടുംബങ്ങള്‍ കഴിഞ്ഞ ദിവസം കടുത്ത ആശങ്കയിലായിരുന്നു. പലരും സര്‍ക്കാര്‍ ഒഫീസുകളിലേക്കും പത്രമോഫീസുകളിലേക്കും വിളിച്ച വിവരങ്ങള്‍ തിരക്കിക്കൊണ്ടുമിരുന്നു. എന്നാല്‍ കൃത്യമായ മറുപടിയോ നിര്‍ദ്ദേശമോ നല്‍കാന്‍ അധികൃതര്‍ക്കായില്ല.

ദുരന്ത സാധ്യത സംബന്ധിച്ച വര്‍ഷങ്ങള്‍ മുന്‍പ്  തയ്യാറാക്കിയ പഠന റിപ്പോര്‍ട്ട് മാത്രമാണ് സര്‍ക്കാരിന്റെ പക്കലുള്ളത്. അതിനുശേഷം ഇടുക്കിഡാമിനുള്‍പ്പെടെ സംഭവിച്ച മാറ്റങ്ങള്‍ വിലയിരുത്തപ്പെടേണ്ടതാണ്. ദുരന്തമുണ്ടായാല്‍ പെരിയാറിലെ ജലനിരപ്പ് എത്രകണ്ട് ഉയരാമെന്നുള്ള വ്യക്തമായ കണക്കുകളും അധികൃതരുടെ പക്കലില്ല.
    
</TEXT>
</DOC>