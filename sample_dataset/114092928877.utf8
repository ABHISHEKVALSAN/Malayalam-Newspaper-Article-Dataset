<DOC>
<DOCNO>114092928877.utf8</DOCNO>
<TEXT>


           സംസ്ഥാന സര്‍ക്കാരും ജില്ലാ ‘ഭരണകൂടവും മൗനത്തില്‍ ;  പെരിഞ്ചാംകുട്ടി സമരത്തിന് നാളെ രണ്ട് വയസ്    

Monday 29 September 2014 8:53 pm IST

കൊന്നത്തടിയിലെ സമരപ്പന്തല്‍
ചെറുതോണി (ഇടുക്കി): വീട് വയ്ക്കാന്‍ ഭൂമി ആവശ്യപ്പെട്ട് വനവാസികള്‍ നടത്തിവരുന്ന സമരം നാളെ രണ്ടാം വര്‍ഷം. കൊന്നത്തടി പഞ്ചായത്തിലെ പെരിഞ്ചാംകുട്ടിയില്‍ റവന്യൂ വകുപ്പിന്റെ ഉടമസ്ഥതയിലുള്ള വസ്തുവില്‍ താമസിച്ചിരുന്നവരും പിന്നീട് കുടിയിറക്കപ്പെട്ടവരുമാണ് ജില്ലാ ഭരണ കേന്ദ്രത്തിന് മുന്നില്‍ സമരം നടത്തുന്നത്. പെരിഞ്ചാംകുട്ടി സമരം എന്ന പേരിലറിയപ്പെടുന്ന ഈ സമരത്തെ രാഷ്ട്രീയപാര്‍ട്ടികള്‍ കണ്ടില്ലെന്ന് നടിക്കുകയാണ്. 2012-ല്‍ യു.ഡി.എഫ് സര്‍ക്കാരിന്റെ കാലത്താണ് പെരിഞ്ചാംകുട്ടിയില്‍ താമസിച്ചിരുന്ന നൂറ്റിയമ്പതോളം കുടുംബങ്ങളെ ബലംപ്രയോഗിച്ച് നീക്കിയത്. 98 പേരെ സര്‍ക്കാര്‍ ഭൂമിയില്‍ അനധികൃതമായി കയ്യേറിയെന്നാരോപിച്ച് ജയിലിലടച്ചു. പോലീസ്‌രാജിനിടെ കുഴഞ്ഞുവീണ് ലൈസമ്മ എന്ന വീട്ടമ്മ മരിച്ചിരുന്നു. 95 വയസുള്ള വൃദ്ധയെവരെ അന്ന് പോലീസ് അഴിക്കുള്ളിലാക്കി. ജയില്‍ മോചിതരായ ആദിവാസികള്‍ 2012 ഒക്ടോബര്‍ ഒന്നിന് ജില്ലാ ആസ്ഥാനത്ത് ഭൂമി അനുവദിച്ച് തരണമെന്നാവശ്യപ്പെട്ട് സമരം ആരംഭിച്ചു. വാടകയ്ക്ക് വീടെടുത്തും ബന്ധുവീടുകളില്‍ താമസിച്ചുമാണ് സമരം മുന്നോട്ടുപോകുന്നത്. അറുപത്തിയൊന്ന് കുടുംബങ്ങളാണ് സമരത്തിന് പിന്നില്‍. സമരം രണ്ട് വര്‍ഷം എത്തിയിട്ടും പ്രശ്‌നം പരിഹരിക്കുന്നതിന് സര്‍ക്കാര്‍ ശ്രമിക്കുന്നില്ല. ഭൂമി ലഭ്യമാക്കാന്‍ നടപടി സ്വീകരിക്കണമെന്നാവശ്യപ്പെട്ട് സമരസമിതി ഹൈക്കോടതിയെ സമീപിച്ചിട്ടുണ്ട്. സമരത്തിനും കേസ് നടത്തുന്നതിനും പണം കണ്ടെത്താന്‍ കൂലിവേലയെടുക്കുകയാണിവര്‍.

</TEXT>
</DOC>