<DOC>
<DOCNO>114040489112.utf8</DOCNO>
<TEXT>


           തെളിവെടുപ്പിനായി വഖാസിനെ നാളെ കേരളത്തിലെത്തിക്കും    

Friday 4 April 2014 3:41 pm IST

ന്യൂദല്‍ഹി: ഇന്ത്യന്‍ മുജാഹിദീന്‍ ഭീകരന്‍ വഖാസ്‌ അഹമ്മദിനെ ശനിയാഴ്ച ദല്‍ഹി പൊലീസ്‌ തെളിവെടുപ്പിനായി കേരളത്തിലെത്തിക്കും. രാവിലെ പത്തിന്‌ നെടുമ്പാശേരിയിലെത്തുന്ന സംഘം ഉച്ചയോടെ മൂന്നാറിലെത്തി തെളിവെടുപ്പ്‌ നടത്തും. വഖാസ്‌ താമസിച്ച കോട്ടേജുകളിലും മറ്റിടങ്ങളിലും ഇയാളെ എത്തിച്ച്‌ തെളിവെടുക്കും. വൈകുന്നേരത്തോടെ തെളിവെടുപ്പ്‌ പൂര്‍ത്തിയാക്കി സംഘം ദല്‍ഹിക്ക്‌ തിരിക്കും. ചാര്‍ട്ടേഡ്‌ വിമാനത്തിലാവും ഇരുവരെയും കേരളത്തിലെത്തിക്കുക. 

നിലവില്‍ ദല്‍ഹി പൊലീസിന്റെ പ്രത്യേക സെല്ലിന്റെ കസ്റ്റഡിയിലാണ് വഖാസും തെഹ്‌സിന്‍ അക്തറും‍. ഇവരെ ചോദ്യം ചെയ്യുന്നതിനായി കേരള പൊലീസ് കഴിഞ്ഞ ദിവസം ദല്‍ഹിയിലെത്തിയിരുന്നു. അതേസമയം കേരളാ പൊലീസിനെ തെളിവെടുപ്പില്‍ പങ്കെടുപ്പിക്കില്ലെന്നാണ്‌ അറിയുന്നത്‌. കേരളാ പൊലീസിന്‌ സുരക്ഷാ ചുമതല മാത്രമാണുള്ളത്.  

ഇന്ത്യന്‍ മുജാഹിദീന്‍ മേധാവി യാസിന്‍ ഭട്കലിന്റെ അറസ്റ്റിനെ തുടര്‍ന്ന്‌ വഖാസ്‌ മൂന്നാറില്‍ താമസിച്ചിരുന്നതായി വ്യക്തമായിരുന്നു. മൂന്നാറിലെ ന്യൂ കോളനി കോട്ടേജിലാണ്‌ താമസിച്ചിരുന്നത്‌. ഇയാള്‍ മൂന്നാറില്‍ ഒരു വര്‍ഷത്തോളം ഒളിവില്‍ താമസിച്ചതായാണ്‌ വിവരം. മൂന്നാറിലെത്തുന്നതിന്‌ മുമ്പായി ഇയാള്‍ മംഗലാപുരത്തും ഒളിച്ചുതാമസിച്ചു. 

വഖാസിന്‌ കേരളത്തില്‍ നിന്ന്‌ എന്തെല്ലാം സഹായങ്ങളാണ്‌ ലഭിച്ചതെന്നാണ് പ്രധാനമായും പൊലീസ്‌ പരിശോധിക്കുന്നത്‌. ആരെല്ലാം സഹായിച്ചുവെന്നും സിം കാര്‍ഡ്‌ എടുത്തു നല്‍കിയവരെ കുറിച്ചുളള വിവരവും ശേഖരിക്കും.  
    
</TEXT>
</DOC>