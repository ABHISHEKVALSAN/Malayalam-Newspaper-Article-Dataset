<DOC>
<DOCNO>114020372987.utf8</DOCNO>
<TEXT>


           പാര്‍ട്ടിയില്‍ വരുന്നവര്‍ക്ക്‌ രക്തഹാരം, പാര്‍ട്ടി വിടുന്നവര്‍ക്ക്‌ ഉന്മൂലനാശം : കെ.സുരേന്ദ്രന്‍    

Monday 3 February 2014 9:23 pm IST

        പാനൂര്‍: പാര്‍ട്ടിയില്‍ വരുന്നവരെ രക്തഹാരമണിയിച്ച്‌ സ്വീകരിക്കുന്ന സിപിഎം പാര്‍ട്ടിയില്‍ നിന്നും വിട്ടുപോകുന്നവരെ ഉന്മൂലനം ചെയ്യുന്ന നടപടിയാണ്‌ കേരളത്തില്‍ നടപ്പിലാക്കുന്നതെന്ന്‌ ബിജെപി സംസ്ഥാന ജനറല്‍ സെക്രട്ടറി കെ.സുരേന്ദ്രന്‍ പ്രസ്താവിച്ചു. ബിജെപി തൃപ്പങ്ങോട്ടൂര്‍ പഞ്ചായത്ത്‌ കമ്മറ്റി പൊയിലൂരില്‍ സംഘടിപ്പിച്ച രാഷ്ട്രീയ വിശദീകരണ യോഗം ഉദ്ഘാടനം ചെയ്ത്‌ സംസാരിക്കുകയായിരുന്നു അദ്ദേഹം.
രാജ്യത്ത്‌ നടന്നുവരുന്ന രാഷ്ട്രീയ മാറ്റങ്ങള്‍ കാണാത്തവരാണ്‌ സിപിഎമ്മുമായി കൈകോര്‍ക്കുന്നവര്‍. ഇവര്‍ വെറും കൂപമണ്ഡൂകങ്ങളാണ്‌. ബിജെപിയില്‍ നിന്നും രാജി വെച്ചുപോയ ഒ.കെ.വാസു ഇപ്പോള്‍ പൊട്ടക്കിണറ്റില്‍ തന്നെയാണുള്ളത്‌. 
ആത്മാവ്‌ നഷ്ടപ്പെട്ട ജഡവസ്തുവായി മാറിയിരിക്കുകയാണ്‌ വാസുവിപ്പോള്‍. കഴിഞ്ഞ 28ന്‌ പാനൂരില്‍ നടന്നത്‌ ധൃതരാഷ്ട്രാലിംഗനമാണ്‌. സിപിഎം അണികള്‍ക്ക്‌ നിര്‍ദ്ദേശം വെക്കുന്ന പാര്‍ട്ടി പ്ലീനം സിപിഎമ്മിന്റെ കായകല്‍പ ചികിത്സയാണ്‌. ഇതെന്ത്‌ പാര്‍ട്ടിയെന്നും സുരേന്ദ്രന്‍ പരിഹസിച്ചു. ഗൃഹ്രപ്രവേശനവും കല്യാണവും നടത്താന്‍ പ്ലീനത്തില്‍ നിര്‍ദ്ദേശം വന്നപ്പോള്‍ കല്യാണ ശേഷമുള്ള കാര്യങ്ങള്‍ പാര്‍ട്ടി നിര്‍ദ്ദേശിക്കാത്തത്‌ നന്നായി.
കേരളത്തിലിപ്പോള്‍ സിപിഎം വിട്ട്‌ ആയിരങ്ങള്‍ ബിജെപിയുമായി അടുക്കുകയാണ്‌. പാനൂര്‍ മേഖലയില്‍ നിന്ന്‌ ഏതാനും പ്രവര്‍ത്തകര്‍ പാര്‍ട്ടി വിട്ടതിനെ പര്‍വ്വതീകരിക്കുന്ന മാധ്യമങ്ങളും സിപിഎമ്മും അങ്ങ്‌ തിരുവനന്തപുരത്ത്‌ വെള്ളനാടും പാലക്കാടും നടക്കുന്ന രാഷ്ട്രീയ മാറ്റങ്ങള്‍ തിരസ്കരിക്കുന്നു. എ.കെ.ജിയുടെ ചെറുമകളടക്കം ഒട്ടനവധി പ്രമുഖര്‍ ബിജെപിയില്‍ അംഗത്വമെടുത്ത്‌ കഴിഞ്ഞു. രാജ്യത്ത്‌ രാഷ്ട്രീയ മാറ്റം സംജാതമായിരിക്കുകയാണ്‌. വരുന്ന ലോകസഭാ തെരഞ്ഞെടുപ്പോട്‌ കൂടി സിപിഎമ്മിന്‌ ദേശീയ പാര്‍ട്ടിയെന്ന അംഗീകാരം പോലും നഷ്ടപ്പെടാന്‍ പോവുകയാണെന്നും സുരേന്ദ്രന്‍ പറഞ്ഞു. കെ.പി.നാണു അധ്യക്ഷത വഹിച്ചു. 
യുവമോര്‍ച്ച സംസ്ഥാന ജനറല്‍ സെക്രട്ടറി അഡ്വ. പ്രകാശ്ബാബു, ബിജെപി സംസ്ഥാന വക്താവ്‌ വി.കെ.സജീവന്‍, ജില്ലാ പ്രസിഡന്റ്‌ കെ.രഞ്ചിത്ത്‌, ജില്ലാ ജനറല്‍ സെക്രട്ടറി അഡ്വ. വി.രത്നാകരന്‍, ജില്ലാ-സംസ്ഥാന നേതാക്കളായ പി.കെ.വേലായുധന്‍, പി.സത്യപ്രകാശ്‌, മോഹനന്‍ മാനന്തേരി, വി.പി.ബാലന്‍ മാസ്റ്റര്‍, ബിജു ഏളക്കുഴി, കെ.പി.സഞ്ജീവ്കുമാര്‍, കെ.കെ.ചന്ദ്രന്‍, വി.പി.സുരേന്ദ്രന്‍, കെ.കെ.ധനഞ്ജയന്‍ തുടങ്ങിയവര്‍ സംസാരിച്ചു.
    
</TEXT>
</DOC>