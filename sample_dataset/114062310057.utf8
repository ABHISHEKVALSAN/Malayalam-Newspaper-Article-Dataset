<DOC>
<DOCNO>114062310057.utf8</DOCNO>
<TEXT>


           ചിലിയെ കീഴടക്കി ഹോളണ്ട്‌; സ്പെയിനിന്‌ ആശ്വാസ ജയം    

Monday 23 June 2014 10:59 pm IST

സാവോപോളോ/കുയൈബ: തുടര്‍ച്ചയായ മൂന്നാം മത്സരത്തിലും വിജയം ഡച്ച്‌ പോരാളികള്‍ക്ക്‌. ഇന്നലെ ഗ്രൂപ്പ്‌ ബി ചാമ്പ്യന്മാരെ നിര്‍ണ്ണയിക്കാനായി നടത്തിയ കളിയില്‍ മറുപടിയില്ലാത്ത രണ്ട്‌ ഗോളിനാണ്‌ ഹോളണ്ട്‌ ചിലിയെ പരാജയപ്പെടുത്തിയത്‌. ഗ്രൂപ്പില്‍ നിന്ന്‌ ഹോളണ്ട്‌ 9 പോയിന്റോടെ ഒന്നാം സ്ഥാനക്കാരായും 6 പോയിന്റോടെ ചിലി രണ്ടാം സ്ഥാനക്കാരായും അവസാന 16-ല്‍ എത്തി. ഹോളണ്ടിനായി ലെറോയ്‌ ഫെറര്‍ 77-ാ‍ം മിനിറ്റിലും ഇഞ്ച്വറി സമയത്ത്‌ മെംഫിസ്‌ ഡിപെയും വിജയ ഗോള്‍ നേടിയത്‌. 
കുയൈബയില്‍ നടന്ന മറ്റൊരു മത്സരത്തില്‍ നിലവിലെ ചാമ്പ്യന്മാരായ സ്പെയിന്‍ ആശ്വാസ വിജയം സ്വന്തമാക്കി. മറുപടിയില്ലാത്ത മൂന്ന്‌ ഗോളുകള്‍ക്ക്‌ ഓസ്ട്രേലിയയെയാണ്‌ സ്പാനിഷ്‌ ചെമ്പട കീഴടക്കിയത്‌. സ്പെയിനിനായി 36-ാ‍ം മിനിറ്റില്‍ ഡേവിഡ്‌ വിയയും 69-ാ‍ം മിനിറ്റില്‍ ഫെര്‍ണാണ്ടോ ടോറസും പകരക്കാരനായി ഇറങ്ങിയ ജുവാന്‍ മാട്ട 82-ാ‍ം മിനിറ്റിലും സ്പാനിഷ്‌ ടീമിനായി ഗോളുകള്‍ നേടി.
ആദ്യപകുതിയില്‍ പന്ത്‌ കൂടുതല്‍ സമയം നിയന്ത്രണത്തില്‍ വെച്ചത്‌ ചിലിയായിരുന്നെങ്കിലും കൂടുതല്‍ ഷോട്ടുകള്‍ പായിച്ചത്‌ ഹോളണ്ടാണ്‌. സൂപ്പര്‍താരം റോബിന്‍ വാന്‍ പെഴ്സിയുടെ അഭാവം ഡച്ച്‌ മുന്നേറ്റനിരയില്‍ നിഴലിച്ചു നിന്നു. കഴിഞ്ഞ രണ്ട്‌ മത്സരങ്ങളിലും മഞ്ഞകാര്‍ഡ്‌ കണ്ടതോടെയാണ്‌ വാന്‍പെഴ്സിക്ക്‌ ഇന്നലത്തെ പോരാട്ടം നഷ്ടമായത്‌. എന്നാല്‍ തുടക്കം മുതല്‍ കിട്ടിയ അവസരങ്ങളില്‍ ചിലി ഗോള്‍മുഖത്തേക്ക്‌ പാഞ്ഞുകയറിയെങ്കിലും വാന്‍പെഴ്സിക്ക്‌ പകരമിറങ്ങിയ ഡിര്‍ക്‌ ക്യുയറ്റിനും മറ്റും ലക്ഷ്യം നേടാന്‍ കഴിഞ്ഞില്ല. എന്നാല്‍ വര്‍ഗാസും അലക്സി സാഞ്ചസും ഗ്വിറ്റരാസും ഉള്‍പ്പെട്ട ചിലി താരങ്ങളും മികച്ച ചില മുന്നേറ്റങ്ങളുമായി ഹോളണ്ട്‌ ഗോള്‍മുഖത്ത്‌ അപകടം വിതച്ചെങ്കിലും വല കുലുക്കാന്‍ കഴിഞ്ഞില്ല. ഇതോടെ ആദ്യ പകുതി ഗോള്‍രഹിതമായി കലാശിച്ചു. 
രണ്ടാം പകുതിയിലും ഇരുടീമുകളും ഒപ്പത്തിനൊപ്പം പൊരുതിയെങ്കിലും 77-ാ‍ം മിനിറ്റ്‌ വരെ ഗോള്‍ വീണില്ല. ഒടുവില്‍ ചിലിയന്‍ പ്രതിരോധം പൊട്ടിച്ച്‌ ലെറോയ്‌ ഫര്‍ ഡച്ച്‌ പോരാളികളെ മുന്നിലെത്തിച്ചു. ഡാരില്‍ യാന്‍മെറ്റ്‌ എടുത്ത കോര്‍ണര്‍ തകര്‍പ്പനൊരു ഹെഡ്ഡറിലൂടെയാണ്‌ ലെറോയ്‌ ഫര്‍ ചിലിയന്‍ വല കുലുക്കിയത്‌. പിന്നീട്‌ മത്സരത്തിന്റെ ഇഞ്ച്വറി സമയത്ത്‌ റോബന്റെ പാസില്‍ നിന്ന്‌ ഡിപെയും ലക്ഷ്യം കണ്ടതോടെ ഡച്ച്‌ ഗോള്‍ പട്ടിക പൂര്‍ത്തിയായി. തുടര്‍ന്നും ഇരുടീമുകളും തകര്‍പ്പന്‍ പ്രകടനമാണ്‌ നടത്തിയത്‌. സമനില പാലിക്കാന്‍ ചിലിക്കും ലീഡ്‌ ഉയര്‍ത്താന്‍ ഹോളണ്ടിനും അവസരങ്ങള്‍ ലഭിച്ചെങ്കിലും അവയൊന്നും ലക്ഷ്യത്തിലെത്തിക്കാന്‍ ഇരുടീമുകളുടെയും സ്ട്രൈക്കര്‍മാര്‍ക്ക്‌ കഴിഞ്ഞില്ല.
ക്യുയൈബയില്‍ നടന്ന മത്സരത്തില്‍ സ്പെയിനിന്റെ സമ്പൂര്‍ണ ആധിപത്യമായിരുന്നു. കഴിഞ്ഞ മത്സരങ്ങളില്‍ തിളങ്ങാതിരുന്ന ഡീഗോ കോസ്റ്റയെ പകരക്കാരുടെ ബെഞ്ചിലിരുത്തി ഫെര്‍ണാണ്ടോ ടോറസിനെ കോച്ച്‌ ആദ്യ ഇലവനില്‍ ഉള്‍പ്പെടുത്തി. ഹോളണ്ടിനെതിരെ തകര്‍പ്പന്‍ പ്രകടനം നടത്തിയ ഓസ്ട്രേലിയയുടെ നിഴല്‍ മാത്രമായിരുന്നു ഇന്നലെ സ്പെയിനിനെതിരെ കളത്തില്‍ കണ്ടത്‌. അതേസമയം കഴിഞ്ഞ മത്സരങ്ങളില്‍ നിന്ന്‌ വിഭിന്നമായി സ്പാനിഷ്‌ മധ്യ-മുന്നേറ്റനിര മികച്ച ഒത്തിണക്കമാണ്‌ പ്രകടിപ്പിച്ചത്‌. മത്സരത്തിന്റെ 58 ശതമാനവും പന്ത്‌ നിയന്ത്രിച്ചുനിര്‍ത്തിയ സ്പെയിന്‍ 8 ഷോട്ടുകള്‍ ഓസ്ട്രേലിയന്‍ പോസ്റ്റിലേക്ക്‌ ഉതിര്‍ക്കുകയും ചെയ്തു. എന്നാല്‍ ഓസ്ട്രേലിയയുടെ ഒരൊറ്റ ഷോട്ടുപോലും ലക്ഷ്യത്തിലേക്കായിരുന്നില്ല.

    
</TEXT>
</DOC>