<DOC>
<DOCNO>114021074615.utf8</DOCNO>
<TEXT>


           കൊച്ചിക്കായല്‍ തീരത്ത്‌ ചരിത്രം രചിച്ച്‌    

Monday 10 February 2014 9:34 am IST

കൊച്ചി: കൊച്ചിക്കായലിലെ ഓളങ്ങള്‍ ഒരിക്കല്‍കൂടി ചരിത്രം പിറക്കുന്നതിനു സാക്ഷ്യം വഹിച്ചു. ഒരു നൂറ്റാണ്ടുമുമ്പ്‌ അവകാശ സമരത്തിന്റെ ഭാഗമായി പുലയ സമുദായം നടത്തിയ കായല്‍ സംഗമത്തിന്റെ ശതാബ്ദി സ്മരണ ഉദ്ഘാടനം ചെയ്യാന്‍ ജനനായകന്‍ എത്തിയപ്പോള്‍ കാലം ആ നിമിഷത്തില്‍ ഘനീഭവിക്കുകയായിരുന്നു. നരേന്ദ്ര മോദിയുടെ ഓരോ വാക്കുകളും സംഗമ വേദിയില്‍ തടിച്ചു കൂടിയ പതിനായിരങ്ങളെ ആവേശത്തിന്റെ കൊടുമുടിയിലെത്തിച്ചു. 
കായല്‍ തിരമാലകളില്‍ ആടിയുലയുന്ന കേവു വള്ളങ്ങളില്‍ പലക നിരത്തി നടത്തിയ അതിജീവന പോരാട്ടത്തിന്റെ സ്മരണകളത്രയും കനലായി മനസില്‍ സൂക്ഷിക്കുന്ന പതിനായിരങ്ങളാണ്‌ സംഗമത്തിനെത്തിയത്‌. തുല്യ നീതിക്കും മനഷ്യത്വത്തിനും വേണ്ടി ഒരു നൂറ്റാണ്ടു മുമ്പ്‌ നടന്ന ആ പോരാട്ടത്തിന്റെ സ്മരണകള്‍ പുതു തലമുറയുടെ നെഞ്ചില്‍ പുതിയ പോരാട്ട വീര്യം സൃഷ്ടിച്ചു. സഞ്ചാര സ്വാതന്ത്രൃത്തിനായി നടന്ന വൈക്കം സത്യഗ്രഹത്തിനും പത്തു വര്‍ഷം മുന്‍പാണ്‌ കൊച്ചിയില്‍ കായല്‍ സംഗമം നടക്കുന്നത്‌. കായല്‍ സംഗമത്തിന്‌ നേതൃത്വം വഹിച്ച ചരിത്ര പുരുഷന്‍മാരുടെ ഛായാചിത്രങ്ങള്‍കൊണ്ട്‌ അലങ്കരിച്ച വേദിയില്‍ അവരുടെ ത്യാഗ നിര്‍ഭരമായ പോരാട്ടത്തിന്റെ സ്മരണകള്‍ക്കു മുന്നില്‍ അഞ്ജലികള്‍ അര്‍പ്പിച്ചു കൊണ്ടായിരുന്നു സമ്മേളനത്തിനു തുടക്കമായത്‌.
1913 ല്‍ പണ്ഡിറ്റ്‌ കറുപ്പന്റെ നേതൃത്വത്തില്‍ നടന്ന കായല്‍ സമ്മേളനത്തിന്റെ ചരിത്ര പശ്ചാത്തലം മലയാളത്തില്‍ എഴുതി വായിച്ചുകൊണ്ടാണ്‌ മോദി തന്റെ പ്രസംഗത്തിനു തുടക്കമിട്ടത്‌. കേരളത്തിന്റെ സാമൂഹ്യ- രാഷ്ട്രീയ ചരിത്രത്തില്‍ അഗാധമായ ജ്ഞാനം വെളിപ്പെടുത്തുന്നതായിരുന്നു മോദിയുടെ വാക്കുകള്‍. ആദ്യം മലയാളത്തിലും പിന്നീട്‌ ഇംഗ്ലീഷിലും പിന്നെ ഹിന്ദിയിലുമായിരുന്നു പ്രസംഗം. മഹാത്മാ അയ്യങ്കാളിയും ശ്രീനാരായണ ഗുരുദേവനും നടത്തിയ സാമൂഹ്യ പരിഷ്കരണ പ്രവര്‍ത്തനങ്ങള്‍ അക്കമിട്ടു നിരത്തിയ അദ്ദേഹം പഠിക്കുക, സംഘടിക്കുക, പോരാടുക എന്ന സന്ദേശവും നല്‍കി. പിന്നോക്ക ജന വിഭാഗങ്ങള്‍ തന്റെ കുടുംബാംഗങ്ങള്‍ ആണെന്ന്‌ വ്യക്തമാക്കിയ നരേന്ദ്ര മോദി അയ്യങ്കാളിയെക്കുറിച്ചും ഗുരുദേവനെക്കുറിച്ചും പഠിക്കാന്‍ ദേശീയ തലത്തില്‍ അവസരമൊരുക്കണമെന്നും നിര്‍ദ്ദേശിച്ചു. 
സംസ്ഥാനത്തെ പിന്നോക്ക ജനവിഭാഗങ്ങള്‍ നേരിടുന്ന പ്രശ്നങ്ങള്‍ കൃത്യമായി മനസിലാക്കിയ ഒരു രാഷ്ട്രതന്ത്രജ്ഞന്റെ വാക്കുകളായിരുന്നു അദ്ദേഹത്തിന്റെ പ്രസംഗം. കഴിഞ്ഞ അരനൂറ്റാണ്ടിലേറെയായി സിപിഎമ്മും കോണ്‍ഗ്രസും നേതൃത്വം നല്‍കുന്ന മുന്നണികള്‍ കേരളത്തിലെ ആദിവാസികള്‍ അടക്കമുള്ള പിന്നാക്ക ജനവിഭാഗങ്ങളെ കബളിപ്പിക്കുകയും ചൂഷണം ചെയ്യുകയുമായിരുന്നുവെന്ന്‌ തിരിച്ചറിഞ്ഞതു കൊണ്ടാണ്‌ ഐതിഹാസികമായ ഈ സമ്മേളനം ഉദ്ഘാടനം ചെയ്യാന്‍ മോദിയെ ക്ഷണിച്ചതെന്ന്‌ കെപിഎംഎസ്‌ നേതൃത്വം അര്‍ത്ഥശങ്കക്കിടയില്ലാതെ വ്യക്തമാക്കി. കഴിഞ്ഞ അര നൂറ്റാണ്ടിലേറെയായി പിന്നാക്ക ദളിത്‌ ജനവിഭാഗങ്ങളെ ഉപകരണങ്ങള്‍ മാത്രമായാണ്‌ ഈ രാഷ്ട്രീയ നേതൃത്വം പരിഗണിച്ചിരുന്നത്‌. ഈ സാഹചര്യത്തിലാണ്‌ ദേശീയ രാഷ്ട്രീയത്തില്‍ പരിവര്‍ത്തനത്തിന്‌ നേതൃത്വം നല്‍കുന്ന നരേന്ദ്ര മോദിയെ സമ്മേളനം ഉദ്ഘാടനത്തിനായി ക്ഷണിച്ചത്‌. 
ഉച്ചക്ക്‌ ഒന്നരയോടെ കൊച്ചിയിലെത്തിയ നരേന്ദ്ര മോദി ഗസ്റ്റ്‌ ഹൗസില്‍ ഓര്‍ത്തഡോക്സ്‌ സഭാ ഭാരവാഹികളുമായി ചര്‍ച്ച നടത്തി. കൃത്യം നാലുമണിക്കു തന്നെ ആവേശ പൂര്‍വ്വം കാത്തു നിന്ന പതിനായിരങ്ങളെ വിസ്മയിപ്പിച്ചുകൊണ്ട്‌ മോദി സംഗമവേദിയിലെത്തി. കേരള പുലയ മഹാസഭയും പുലയന്‍ മഹാസഭയും തമ്മിലുള്ള ലയനത്തിനും സംഗമ വേദി സാക്ഷ്യം വഹിച്ചു. പുലയന്‍ മഹാസഭ സംസ്ഥാന പ്രസിഡന്റ്‌ എ.കെ ദാമോദരന്‍, ജനറല്‍ സെക്രട്ടറി ഡോ.പി.പി വാവ, ട്രഷറര്‍ കെ.എ മോഹനന്‍ എന്നിവര്‍ വേദിയിലെത്തി കെപിഎംസ്‌ നേതാക്കളുമായി കൈകോര്‍ത്തു. ചരിത്രകാരന്‍മാരായ ടി.എഛ്‌.പി ചെന്താരശ്ശേരി, കുന്നുകുഴി എസ്‌ മണി, എ.വി ദിവാകരന്‍, പി.എസ്‌ അനിരുദ്ധന്‍, അയ്യങ്കാളി സിനിമയുടെ സംവിധായകന്‍ സൂര്യദേവ, നടന്‍ അജു കാര്‍ത്തികേയന്‍ , ഗാന രചയിതാവ്‌ രാജീവ്‌ ആലുങ്കല്‍, ഗായിക വൈക്കം വിജയലക്ഷ്മി എന്നിവരെ ആദരിച്ചു. 
    
</TEXT>
</DOC>