<DOC>
<DOCNO>114043095879.utf8</DOCNO>
<TEXT>


           മോദിയുടെ സെല്‍ഫി ഹിറ്റാകുന്നു     

Wednesday 30 April 2014 3:31 pm IST

അഹമ്മദാബാദ്: സാങ്കേതിക വിദ്യയില്‍ എന്നും മുന്നിലുള്ള നരേന്ദ്ര മോദിയുടെ പുതിയ ട്വിറ്ററിന് വന്‍ പ്രതികരണം. പോളിംഗ് ബൂത്തിലെത്തി സമ്മതിദാനാവകാശം നിര്‍വ്വഹിച്ചതിന് ശേഷം സ്വന്തം മൊബൈലില്‍ പകര്‍ത്തിയ ചിത്രം നരേന്ദ്രമോദി ട്വിറ്ററില്‍ പോസ്റ്റ്  ചെയ്തു. ‘വോട്ട് ചെയ്തു, ഇതാ എന്റെ സെല്‍ഫി” എന്ന സന്ദേശത്തോടെയാണ് മോദി ചിത്രം ട്വീറ്റ് ചെയ്തിരിക്കുന്നത്.

സോഷ്യല്‍മീഡിയയില്‍ സജീവമായ മോദി സെല്‍ഫി ചിത്രത്തിനൊപ്പം മറ്റൊരു ട്വീറ്റ് കൂടി ട്വിറ്ററില്‍ പോസ്റ്റ് ചെയ്തിട്ടുണ്ട്. നിങ്ങള്‍ വോട്ട് ചെയ്ത ശേഷം സെല്‍ഫി എടുത്ത് #selfiewithmodi എന്ന ടാഗില്‍ പോസ്റ്റ് ചെയ്യാനാണ് മോദി ട്വീറ്റ് ചെയ്തിരിക്കുന്നത്. ഇങ്ങനെ ചെയ്താല്‍ നിങ്ങളുടെ ചിത്രവും മോദിക്കൊപ്പം വരും. സൂം ചെയ്ത് പടം കണ്ടുപിടിക്കുകയും, സുഹൃത്തുക്കളെ തിരിച്ചറിയുകയും ചെയ്യാം. ഓരോ പടവും സൂം ചെയ്ത് ആളെ തിരിച്ചറിഞ്ഞ ശേഷം പടത്തില്‍ ക്ലിക്ക് ചെയ്താല്‍ ചെറിയ വിന്‍ഡോയില്‍ പടത്തിന്റെ ഉടമയുടെ പേരും പടത്തിന്റെ ക്ലോസ് അപ്പും വരും. 

വോട്ട് ചെയ്യുന്നതിന് മുമ്പും മോദി ട്വീറ്റ് ചെയ്തിരുന്നു. അദ്വാനിയുടെ പാര്‍ലമെന്റ് മണ്ഡലത്തില്‍ തന്നെ വോട്ട് ചെയ്യാന്‍ കഴിഞ്ഞത് അനുഗ്രഹമാണെന്നായിരുന്നു മോദിയുടെ ട്വീറ്റ്. 
    
</TEXT>
</DOC>