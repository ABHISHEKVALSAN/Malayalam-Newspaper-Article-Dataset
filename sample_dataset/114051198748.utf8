<DOC>
<DOCNO>114051198748.utf8</DOCNO>
<TEXT>


           ചക്ക വിളമ്പിയ സംസ്ഥാന സമ്മേളനം പശ്ചിമഘട്ടത്തെ മറന്നു    

Sunday 11 May 2014 9:07 pm IST

കാസര്‍കോട്‌: പശ്ചിമഘട്ട സംരക്ഷണത്തിനായുള്ള ഗാഡ്ഗില്‍, കസ്തൂരിരംഗന്‍ റിപ്പോര്‍ട്ടുകളില്‍ സിപിഎമ്മിന്‌ വിരുദ്ധമായി നിലപാട്‌ കൈക്കൊണ്ട ശാസ്ത്ര സാഹിത്യ പരിഷത്ത്‌ സംസ്ഥാന സമ്മേളനത്തില്‍ പാര്‍ട്ടിക്ക്‌ പൂര്‍ണമായും കീഴ്പ്പെട്ടു. ചക്ക വിളമ്പി പ്രതിനിധികളെ സ്വീകരിച്ച സമ്മേളനം മൂന്നാം ദിവസമായ ഇന്നലെ അവസാനിച്ചപ്പോള്‍ പരിസ്ഥിതി വിഷയങ്ങളില്‍ മൗനത്തിലാണ്‌ പരിഷത്ത്‌. പശ്ചിമഘട്ട സംരക്ഷണം വിവാദമായി കത്തുമ്പോഴും ചര്‍ച്ചകളിലും പ്രമേയങ്ങളിലും മറ്റ്‌ വിഷയങ്ങള്‍ക്ക്‌ പ്രാധാന്യം നല്‍കിയതില്‍ സംഘടനയ്ക്കുള്ളില്‍ നിന്നുതന്നെ വിമര്‍ശനമുയര്‍ന്നുകഴിഞ്ഞു.
പശ്ചിമഘട്ട സംരക്ഷണത്തിന്‌ ഗാഡ്ഗില്‍ റിപ്പോര്‍ട്ട്‌ നടപ്പാക്കണമെന്ന ശക്തമായ നിലപാടാണ്‌ പരിഷത്ത്‌ സ്വീകരിച്ചിരിക്കുന്നത്‌. എന്നാല്‍ സംഘടിത മതന്യൂനപക്ഷ വോട്ട്‌ ലക്ഷ്യം വെച്ച്‌ ക്രൈസ്തവ സഭകളുമായി ചേര്‍ന്ന്‌ സിപിഎം സമരം ആരംഭിച്ചതോടെ പരിഷത്ത്‌ വെട്ടിലായി. പരിഷത്തിന്റെ നിലപാടിനെ രൂക്ഷമായി വിമര്‍ശിച്ച്‌ സിപിഎം സംസ്ഥാന സെക്രട്ടറി പിണറായി വിജയന്‍ തന്നെ രംഗത്തെത്തിയിരുന്നു. ജനങ്ങള്‍ക്കിടയില്‍ പ്രവര്‍ത്തിക്കുന്ന ഒരു സംഘടനയ്ക്കും ഇത്തരമൊരു നിലപാട്‌ സ്വീകരിക്കാനാകില്ലെന്ന്‌ പിണറായി പറഞ്ഞു. ഇതേ തുടര്‍ന്ന്‌ പരിഷത്ത്‌ സിപിഎമ്മില്‍ നിന്നും സ്വതന്ത്രമാവുകയാണെന്ന്‌ വിലയിരുത്തപ്പെട്ടിരുന്നു. എന്നാല്‍ സംഘടനയില്‍ സിപിഎം പിടിമുറുക്കുന്നതിന്റെ വ്യക്തമായ സൂചനയാണ്‌ കാസര്‍കോട്‌ ഉദിനൂരില്‍ സമാപിച്ച സംസ്ഥാന സമ്മേളനം മുന്നോട്ട്‌ വയ്ക്കുന്നത്‌.
മതരാഷ്ട്രീയ സമ്മര്‍ദ്ദത്തിന്‌ വഴങ്ങി പശ്ചിമഘട്ട സംരക്ഷണം സര്‍ക്കാര്‍ അട്ടിമറിക്കുന്ന സാഹചര്യത്തില്‍ പരിഷത്ത്‌ സംസ്ഥാന സമ്മേളനം ശക്തമായ നിലപാടെടുക്കുമെന്ന്‌ പ്രതീക്ഷിക്കപ്പെട്ടിരുന്നു. എന്നാല്‍ സിപിഎം നിലപാടിനപ്പുറത്തേക്ക്‌ പരിഷത്ത്‌ കടന്നില്ല. സമ്മേളനത്തില്‍ അവതരിപ്പിച്ച സംഘടനാ റിപ്പോര്‍ട്ടില്‍ ഗാഡ്ഗില്‍ റിപ്പോര്‍ട്ട്‌ ചര്‍ച്ച ചെയ്യാന്‍ പോലും അനുവദിക്കാത്ത മതരാഷ്ട്രീയ നിലപാട്‌ ഫാസിസമാണെന്ന്‌ വിമര്‍ശിക്കുന്ന പരിഷത്ത്‌ എന്നാല്‍ സമ്മേളനത്തില്‍ ഇതുസംബന്ധിച്ച ചര്‍ച്ചകള്‍ വിലക്കി. ഇത്‌ രൂക്ഷമായ വിമര്‍ശനത്തിനിടയാക്കിയപ്പോള്‍ വിവാദം ഭയന്ന്‌ ഒടുവില്‍ പശ്ചിമഘട്ട സംരക്ഷണത്തിനായി പ്രചരണം നടത്തുമെന്ന്‌ പ്രഖ്യാപിക്കുകയായിരുന്നു. 
അന്ധവിശ്വാസങ്ങള്‍ക്കും അനാചാരങ്ങള്‍ക്കുമെതിരെയുള്ള നിയമ നിര്‍മ്മാണം, വാക്സിനേഷന്‍ വിവാദവും വസ്തുതയും, സമഗ്ര ഊര്‍ജപരിപാടി എന്നിവയായിരുന്നു സമ്മേളനത്തിലെ ചര്‍ച്ചാവിഷയങ്ങള്‍. മുന്‍ വര്‍ഷങ്ങളില്‍ ശക്തമായി ഉന്നയിച്ചിരുന്ന പരിസ്ഥിതി വിഷയങ്ങള്‍ നിര്‍ണായക ഘട്ടത്തില്‍ ഒഴിവാക്കി അപ്രധാന വിഷയങ്ങള്‍ ചര്‍ച്ച ചെയ്യുന്നതിലെ എതിര്‍പ്പ്‌ പ്രതിനിധികള്‍ പ്രകടിപ്പിച്ചിരുന്നു. ഇത്‌ പാര്‍ട്ടിയുടെ താത്പര്യത്തിനു വഴങ്ങിയാണെന്നാണ്‌ പൊതുവേ വിമര്‍ശനമുയരുന്നത്‌.
മഹാരാഷ്ട്ര അന്ധശ്രദ്ധനിര്‍മൂലന്‍ സമിതി അംഗം ഡോ.ഹമീദ്‌ ധാബോല്‍ക്കര്‍ ഉദ്ഘാടനം ചെയ്ത സംസ്ഥാന സമ്മേളനം അന്ധവിശ്വാസങ്ങള്‍ക്കും അനാചാരങ്ങള്‍ക്കുമെതിരെ പോരാട്ടം നടത്തുമെന്നാണ്‌ പ്രധാനമായും പ്രഖ്യാപിച്ചത്‌. എന്നാല്‍ സമ്മേളനം അവസാനിക്കുമ്പോഴും ഇത്‌ സംബന്ധിച്ച്‌ യോജിച്ച നിലപാടിലെത്താന്‍ പരിഷത്തിനായില്ല. രണ്ട്‌ തട്ടിലായാണ്‌ ചര്‍ച്ച നടന്നത്‌. വിശ്വാസവും അന്ധവിശ്വാസവും തമ്മിലുള്ള വേര്‍തിരിവ്‌ കൃത്യമായി നിര്‍വ്വചിക്കാന്‍ സാധിക്കില്ലെന്ന വിമര്‍ശനവുമുയര്‍ന്നു. പരിഷത്തിന്റെ നിലപാട്‌ വിശ്വാസങ്ങള്‍ക്കെതിരായ നിലപാടാകുമെന്നും അഭിപ്രായമുണ്ടായി. 
മതസംഘടനകളെ നിയന്ത്രിക്കേണ്ട സാഹചര്യമുണ്ടാകുമെന്നും ഇത്‌ പ്രതിസന്ധിയുണ്ടാക്കുമെന്നും ചര്‍ച്ചയില്‍ ഉയര്‍ന്നുവന്നു. ഇതില്‍ പാര്‍ട്ടിയുടെ എതിര്‍പ്പും പരിഷത്തിനെ അലട്ടുന്നു. വിശ്വാസത്തെയല്ല അന്ധവിശ്വാസത്തെയാണ്‌ പരിഷത്ത്‌ എതിര്‍ക്കുന്നതെന്നും ഇത്‌ തമ്മിലുള്ള വ്യത്യാസം മനസിലാകാത്ത പ്രതിനിധികളാണ്‌ ആശങ്ക ഉയര്‍ത്തിയതെന്നും സംഘടനാ നേതാക്കള്‍ വിശദീകരിക്കുന്നു.
കെ. സുജിത്‌

</TEXT>
</DOC>