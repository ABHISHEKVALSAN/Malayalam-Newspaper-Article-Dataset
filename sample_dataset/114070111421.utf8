<DOC>
<DOCNO>114070111421.utf8</DOCNO>
<TEXT>


           ക്വാര്‍ട്ടര്‍ ഫൈനലില്‍ ജര്‍മ്മനി-ഫ്രാന്‍സ് പോരാട്ടം    

Tuesday 1 July 2014 3:04 pm IST

ബ്രസീലിയ: ആഫ്രിക്കന്‍ കഴുകന്മാരെ കീഴടക്കി ഫ്രഞ്ച് പടയും അല്‍ജീരിയയെ ഒന്നിനെതിരെ രണ്ട് ഗോളുകള്‍ക്ക് പരാജയപ്പെടുത്തി ജര്‍മ്മനിയും ക്വാര്‍ട്ടര്‍ ഫൈനലില്‍ കടന്നു. വെള്ളിയാഴ്ച നടക്കുന്ന ആദ്യ ക്വാര്‍ട്ടറില്‍ ഇരു ടീമുകളും ഏറ്റുമുട്ടും. ഗോള്‍രഹിതമായ ആദ്യപകുതിക്കുശേഷം മത്സരത്തിന്റെ 79-ാം മിനിറ്റില്‍ പോള്‍ പോഗ്ബയാണ് ഫ്രഞ്ച് പോരാളികളുടെ ആദ്യ ഗോള്‍ നേടിയത്. പിന്നീട് ഇഞ്ച്വറി സമയത്ത് നൈജീരിയയുടെ ജോസഫ് യോബോ സെല്‍ഫ് ഗോളിലൂടെ ഫ്രാന്‍സിന്റെ പട്ടിക പൂര്‍ത്തിയാക്കി. തുടര്‍ച്ചയായി അവസരങ്ങള്‍ നഷ്ടമാക്കിയശേഷമായിരുന്നു ഗോള്‍ പിറന്നത്.

മത്സരത്തിന്റെ തുടക്കത്തില്‍ നൈജീരിയയാണ് സമ്മര്‍ദ്ദം ചെലുത്തിയതെങ്കിലും ആദ്യ അവസരം ലഭിച്ചത് ഫ്രാന്‍സിനാണ്. ഒളിവര്‍ ഗിറൗഡിന്റെ തകര്‍പ്പനൊരു ഹെഡ്ഡര്‍ നേരിയ വ്യത്യാസത്തിന് പുറത്തുപോയി. പത്താം മിനിറ്റില്‍ നൈജീരിയയുടെ ഇമ്മാനുവല്‍ എമനികെയുടെ ഷോട്ട് ഫ്രഞ്ച് പ്രതിരോധം തടുത്തിട്ടു. 19-ാം മിനിറ്റില്‍ നൈജീരിയയുടെ മൂസ ഫ്രാന്‍സ് വലയില്‍ പന്തെത്തിച്ചെങ്കിലും ഓഫ് സൈഡായി. തൊട്ടുപിന്നാലെ ഫ്രാന്‍സിന്റെ വാല്‍ബ്യൂനക്കും ഇതേ അവസ്ഥയുണ്ടായി. 22-ാം മിനിറ്റില്‍ പോള്‍ പോഗ്ബയുടെ കനത്തൊരു ഷോട്ട് നൈജീരിയന്‍ ഗോളി ഉജ്ജ്വലമായി കുത്തിയകറ്റി. പിന്നീട 44-ാം മിനിറ്റില്‍ എമനികെയുടെ ഷോട്ട് ഫ്രാന്‍സ് ഗോളിയും രക്ഷപ്പെടുത്തിയതോടെ ആദ്യപകുതി ഗോള്‍രഹിതമായി കലാശിച്ചു.

രണ്ടാം പകുതിയുടെ തുടക്കത്തിലും നൈജീരിയ ഗോളിനടുത്തെത്തിയെങ്കിലും ലക്ഷ്യം പിഴച്ചു. 64-ാം മിനിറ്റില്‍ നൈജീരിയയുടെ പീറ്റര്‍ ഒഡംവിഗിയുടെ ഇടംകാലന്‍ഷോട്ട് ഫ്രഞ്ച് ഗോളി തട്ടിയകറ്റി. പിന്നീട് ഫ്രാന്‍സിന്റെ മുന്നേറ്റങ്ങള്‍ക്കാണ് സ്‌റ്റേഡിയം സാക്ഷ്യം വഹിച്ചത്. 70-ാം മിനിറ്റില്‍ ബെന്‍സേമയുടെ ഒരു ഇടംകാലന്‍ ഷോട്ട് നൈജീരിയന്‍ ഗോളി വിന്‍സന്റ എന്യേമ ഉജ്ജ്വലമായി രക്ഷപ്പെടുത്തി. മൂന്ന് മിനിറ്റിനുശേഷം ബെന്‍സേമ മറ്റൊരു അവസരവും പാഴാക്കി. 76-ാംമിനിറ്റില്‍ ലോറന്റ് കോസിന്‍ലിയുടെ ഹെഡ്ഡറും 79-ാം മിനിറ്റില്‍ ബെന്‍സേമയുടെ ഹെഡ്ഡറും നൈജീരിയന്‍ ഗോളിയുടെ കരുത്തിന് മുന്നില്‍ വിഫലമായപ്പോള്‍ ഇന്ന് ഫ്രാന്‍സിന്റെ ദിവസമല്ലെന്ന് തോന്നി. എന്നാല്‍ തൊട്ടുപിന്നാലെ ഫ്രാന്‍സിന്റെ മുന്നേറ്റങ്ങള്‍ക്ക് ഫലം കണ്ടു. കോര്‍ണറില്‍ നിന്നുവന്ന പന്ത് പോള്‍ പോഗ്ബ തകര്‍പ്പനൊരു ഹെഡ്ഡറിലൂടെ നൈജീരിയന്‍ വലയിലെത്തിച്ചു. 84-ാം മിനിറ്റില്‍ പകരക്കാരനായി ഇറങ്ങിയ ഗ്രിസ്മാന്‍ അവസരം പാഴാക്കി.

പിന്നീട് ഇഞ്ച്വറി സമയത്ത് ഫ്രാന്‍സിന് അനുകൂലമായി ലഭിച്ച കോര്‍ണറിനൊടുവില്‍ നൈജീരിയയുടെ ജോസഫ് യോബോ സ്വന്തം വലയില്‍ പന്തെത്തിച്ച് ഫ്രഞ്ച് പടക്ക് മികച്ച വിജയം സമ്മാനിച്ചു. നിശ്ചിത സമയത്തില്‍ ഗോള്‍ രഹിത സമനില പാലിച്ചതിനാല്‍ എക്സ്ട്രാ ടൈമിലേക്ക് നീണ്ട കളിയിലാണ് ജര്‍മ്മനി ജയിച്ചത്. അധിക സമയകളി ആരംഭിച്ച് രണ്ടാം മിനിറ്റിലാണ് ജര്‍മ്മനിയുടെ മാനം കാത്ത ഗോള്‍ ആന്ദ്രേ ഷൂളെ നേടിയത്. പെനല്‍റ്റി ബോക്‌സില്‍ വെച്ച് മുള്ളര്‍ നല്‍കിയ പാസ് പ്രതിഭാ സ്പര്‍ശത്തോടെ വലയിലാക്കുകയായിരുന്നു. അത്ര നേരം ജര്‍മ്മന്‍ ആക്രമണങ്ങളെ തടഞ്ഞ അള്‍ജീരിയന്‍ ഗോളി എംബോല്‍ഹിക്ക് ഇത്തവണ ടീമിനെ രക്ഷപ്പെടുത്താനായില്ല.
    
</TEXT>
</DOC>