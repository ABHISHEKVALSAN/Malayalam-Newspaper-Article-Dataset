<DOC>
<DOCNO>114020372887.utf8</DOCNO>
<TEXT>


           പെഷവാറില്‍ സിനിമാ തിയേറ്ററില്‍ ഭീകരാക്രമണം; 5 മരണം    

Monday 3 February 2014 2:04 pm IST

ഇസ്ലാമാബാദ്: വടക്ക് പടിഞ്ഞാറന്‍ പാക്കിസ്ഥാനിലെ പെഷവാറില്‍ സിനിമാ തീയറ്ററില്‍ ഭീകരര്‍ നടത്തിയ ഇരട്ട സ്‌ഫോടനങ്ങളില്‍ അഞ്ച് പേര്‍ കൊല്ലപ്പെട്ടു 30ല്‍ അധികം പേര്‍ക്ക് പരിക്കേറ്റു. സ്‌ഫോടന സമയത്ത് 150 ഓളം പേര്‍ തിയറ്ററിലുണ്ടായിരുന്നു. അതിനാല്‍ മരണസംഖ്യ ഇനിയും ഉയര്‍ന്നേക്കാമെന്നാണ് റിപ്പോര്‍ട്ട്. 

ഞായറാഴ്ച രാത്രി ഗ്രനേഡുകളുമായാണ് ഭീകരര്‍ ആക്രമണം നടത്തിയത്. തിയറ്ററിന്റെ അവസാന സീറ്റുകളില്‍ നിന്നാണ് ഗ്രനേഡ് എറിഞ്ഞതെന്നാണ് പോലീസിന്റെ നിഗമനം. സ്‌ഫോടനത്തിന്റെ ഉത്തരവാദിത്തം ആരും ഏറ്റെടുത്തിട്ടില്ല. താലിബാന്‍ ഭീകരരും സൈന്യവും തമ്മില്‍ സ്ഥിരമായി ഏറ്റുമുട്ടല്‍ നടക്കുന്ന സ്ഥലമാണ് പെഷവാര്‍. സിനിമ കാണുന്നത് പാപമാണെന്നാണ താലിബാന്റെ നിലപാട്. 

മുന്‍പ് സ്വാത്ത് താഴ് വരയിലെ തീയേറ്ററുകള്‍ താലിബാന്റെ ഇടപെടല്‍ മൂലം അടച്ചുപൂട്ടാന്‍ നിര്‍ബന്ധിതമായിരുന്നു. താലിബാനുമായി സമാധാനചര്‍ച്ച നടത്താന്‍ കമ്മിറ്റിയെ നിയോഗിച്ചതായി സര്‍ക്കാര്‍ പ്രഖ്യാപിച്ചതിനു പിന്നാലെയാണ് ആക്രമണം. സമാധാന ചര്‍ച്ചകളെ അട്ടിമറിക്കാന്‍ ശ്രമങ്ങള്‍ നടന്നേക്കുമെന്ന നേരത്തെ തന്നെ സൂചനയുണ്ടായിരുന്നു. 

ഭീകരരുമായി സര്‍ക്കാര്‍ എപ്പോഴൊക്കെ ചര്‍ച്ചയ്ക്ക് മുതിര്‍ന്നിട്ടുണ്ടോ അപ്പോഴൊക്കെ വിവിധ ഗ്രൂപ്പുകള്‍ അക്രമം അഴിച്ചുവിടുക പതിവാണ്.

    
</TEXT>
</DOC>