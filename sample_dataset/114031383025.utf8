<DOC>
<DOCNO>114031383025.utf8</DOCNO>
<TEXT>


           തൃശൂരില്‍ ധനപാലനും ചാലക്കുടിയില്‍ ചാക്കോയും    

Thursday 13 March 2014 10:36 pm IST

ന്യൂദല്‍ഹി: തോല്‍വി ഉറപ്പെന്ന വിലയിരുത്തലിനെ തുടര്‍ന്ന്‌ തൃശൂര്‍ സിറ്റിംഗ്‌ എംപി പി.സി. ചാക്കോയെ ചാലക്കുടിയിലേക്ക്‌ മാറ്റി കോണ്‍ഗ്രസ്‌ സ്ഥാനാര്‍ത്ഥി പട്ടിക. ചാലക്കുടിയുടെ എംപിയായ കെ.പി ധനപാലനാണ്‌ തൃശൂരിലെ കോണ്‍ഗ്രസ്‌ സ്ഥാനാര്‍ത്ഥി. തൃശൂരെങ്കില്‍ മത്സരത്തിനില്ലെന്ന പി.സി. ചാക്കോയുടെ കടുംപിടുത്തത്തെ തുടര്‍ന്ന്‌ എ.കെ. ആന്റണി ഇടപെട്ടാണ്‌ ഹൈക്കമാന്റ്‌ തീരുമാനം തിരുത്തിയത്‌. തൃശൂരില്‍ത്തന്നെ പി.സി ചാക്കോ മത്സരിക്കണമെന്ന്‌ രാഹുല്‍ഗാന്ധി നിലപാടെടുത്തിരുന്നു. എന്നാല്‍ തൃശൂരില്‍ നിന്നാല്‍ പരാജയം ഉറപ്പെന്നും പാര്‍ട്ടിക്കാര്‍ തന്നെ തോല്‍പ്പിക്കുമെന്നുമുള്ള ചാക്കോയുടെ ഭീതി അവസാനനിമിഷം കോണ്‍ഗ്രസ്‌ ഹൈക്കമാന്റ്‌ അംഗീകരിച്ചു. 
കെ.പി. ധനപാലനെയും മന്ത്രി സി.എന്‍. ബാലകൃഷ്ണനേയും ദല്‍ഹിക്ക്‌ വിളിപ്പിച്ച്‌ രണ്ടു ദിവസമായി നടത്തിയ മാരത്തണ്‍ ചര്‍ച്ചയിലാണ്‌ ചാലക്കുടി വിട്ടുനല്‍കാന്‍ ധനപാലന്‍ സമ്മതം നല്‍കിയത്‌. സോണിയാഗാന്ധി നേരിട്ട്‌ ആവശ്യപ്പെട്ടതുകൊണ്ടാണ്‌ ചാലക്കുടി മാറുന്നതെന്ന്‌ ധനപാലന്‍ മാധ്യമങ്ങളോട്‌ പറഞ്ഞു. മണ്ഡലം വിട്ടു പോകുന്നതില്‍ വിഷമമുണ്ട്‌. ഞാന്‍ തന്നെ മത്സരിക്കണമെന്ന്‌ ജനങ്ങള്‍ ആഗ്രഹിക്കുന്നു. എങ്കിലും പാര്‍ട്ടി എന്തു തീരുമാനിക്കുമോ അതിനോട്‌ യോജിക്കും, ധനപാലന്‍ പറഞ്ഞു. 
തിരുവനന്തപുരം: ശശി തരൂര്‍, ആറ്റിങ്ങല്‍: ബിന്ദുകൃഷ്ണ, മാവേലിക്കര: കൊടിക്കുന്നില്‍ സുരേഷ്‌, പത്തനംതിട്ട: ആന്റോ ആന്റണി, ആലപ്പുഴ: കെ.സി. വേണുഗോപാല്‍, ഇടുക്കി: ഡീന്‍ കുര്യാക്കോസ്‌, എറണാകുളം: പ്രൊഫ.കെ.വി. തോമസ്‌, ചാലക്കുടി: പി.സി. ചാക്കോ, തൃശൂര്‍: കെ.പി. ധനപാലന്‍, ആലത്തൂര്‍ (കെ.എ. ഷീബ, കോഴിക്കോട്‌: എം.കെ. രാഘവന്‍, വടകര: മുല്ലപ്പള്ളി രാമചന്ദ്രന്‍, വയനാട്‌: എം.ഐ. ഷാനവാസ്‌, കണ്ണൂര്‍: കെ.സുധാകരന്‍, കാസര്‍കോട്‌: ടി.സിദ്ദിഖ്‌ എന്നിങ്ങനെ സ്ക്രീനംഗ്‌ കമ്മറ്റി നല്‍കിയ പട്ടിക കോണ്‍ഗ്രസ്‌ കേന്ദ്ര തെരഞ്ഞെടുപ്പ്‌ കമ്മറ്റി അംഗീകരിച്ചു.
    
</TEXT>
</DOC>