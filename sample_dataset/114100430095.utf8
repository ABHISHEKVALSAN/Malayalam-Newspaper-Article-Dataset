<DOC>
<DOCNO>114100430095.utf8</DOCNO>
<TEXT>


           അമേരിക്കന്‍ അധിനിവേശത്തിന്റെ  കുബുദ്ധിയാണ് ജീന്‍സ് വിവാദം: ഒഎന്‍വി    

Saturday 4 October 2014 10:37 pm IST

        തിരുവനന്തപുരം: അമേരിക്കന്‍ അധിനിവേശത്തിന്റെ കുബുദ്ധിയാണ് ജീന്‍സ് വിവാദമെന്ന് കവിയും ഗാനരചയിതാവുമായ ഒഎന്‍വി കുറുപ്പ്.

ഭാരതത്തിന് ഭാരതത്തിന്റേതായ സംസ്‌കാരമുണ്ട്. ഒരു സായിപ്പിന്റെയും സംസ്‌കാരം ഇതിനൊപ്പമെത്തില്ല. നാഷണല്‍ ബുക്ക് ട്രസ്റ്റും നഗരസഭയും ചേര്‍ന്ന് നടത്തുന്ന തിരുവനന്തപുരം പുസ്തകമേളയുടെ ഉദ്ഘാടനം പുത്തരിക്കണ്ടം മൈതാനത്ത് നിര്‍വഹിച്ചു സംസാരിക്കുകയായിരുന്നു അദ്ദേഹം.
വായിക്കുന്ന യുവാക്കള്‍ക്ക് പുസ്തകം ആയുധമാണ്. ചൂഷണം ചെയ്യുന്നവരെ സാംസ്‌കാരികമായി എതിരിടുന്നതിന് ഈ ആയുധം ഉപയോഗിക്കാം. സാംസ്‌കാരികമായ അടിമത്തത്തില്‍ കൂടിയാണ് രാഷ്ട്രീയ അടിമത്തം ഉടലെടുക്കുന്നത്. ഒരു ഭാഷയെ കൊന്നുകൊണ്ടല്ല മറ്റ് ഭാഷകള്‍ വളരേണ്ടത്. സര്‍വഭാഷാസരസ്വതിയായ ഭാരതീയരെ ഭിന്നിപ്പിക്കാന്‍ വിദേശികള്‍ ശ്രമിച്ചുകൊണ്ടിരുന്നു.
ഇംഗഌഷുകാര്‍ എന്ന അധിനിവേശക്കാരെ തിരിച്ചറിയാന്‍ കഴിയാതെ പോകുന്നത് യുവാക്കളുടെ പരിതാപകരമായ അവസ്ഥയാണ്. ലോകത്തിന് രാഷ്ട്രതന്ത്രം പഠിക്കാനുള്ള പുസ്തകമായ കൗഡില്യന്റെ അര്‍ത്ഥശാസ്ത്രം ഭാരതത്തിലേതാണ്. ഹോര്‍ത്തുസ് മലബാറിക്കുസ് പരസ്യമായ മോഷണമായിരുന്നു. കോളനിവത്കരണം എന്ന ഭീഷണി ഇപ്പോഴും നിലനില്‍ക്കുന്നതായും അദ്ദേഹം പറഞ്ഞു.
നവമാദ്ധ്യമങ്ങള്‍ വന്നിട്ടും പുസ്തകവായന കുറയുന്നില്ല എന്ന് അനുഭവങ്ങള്‍ തെളിയിക്കുന്നതായി മന്ത്രി വി. എസ്.ശിവകുമാര്‍. കേരളത്തില്‍ ചിന്തിക്കുന്ന സമൂഹത്തെ വളര്‍ത്തിയെടുക്കാന്‍ ഇത്തരം മേളകള്‍ ഉപകരിക്കും. വിവരസാങ്കേതികവിദ്യകള്‍ വളര്‍ന്നപ്പോള്‍ പലരും ജീവിക്കാന്‍ മറന്നുപോകുന്ന അവസ്ഥയാണെന്ന് മേയര്‍ അഡ്വ. കെ.ചന്ദ്രിക പറഞ്ഞു.
എന്‍ബിടി ഡയറക്ടര്‍ ഡോ.എം.എ.സിക്കന്തര്‍, ചെയര്‍മാന്‍ എ. സേതുമാധവന്‍ എന്നിവര്‍ സംസാരിച്ചു.
പുസ്തകമേളയോടനുബന്ധിച്ച് സ്‌കൂള്‍കുട്ടികളെ പങ്കെടുപ്പിച്ച് അക്ഷരപ്പുര എന്ന പരിപാടി ദിവസവും ഉച്ചയ്ക്ക് 11 ന് നടക്കും. വൈകുന്നേരം 7. 30ന് നഗരത്തിലെ വിവിധ സ്‌കൂളുകളില്‍ വച്ച് കലാസന്ധ്യകള്‍, 5.30ന് ഡോക്യുമെന്ററി മേള, 6.30ന് പ്രഭാഷണ പരമ്പര എന്നിവയും മേളയുടെ ഭാഗമായി സംഘടിപ്പിച്ചിട്ടുണ്ട്. 12ന് നടക്കുന്ന സമാപന സമ്മേളം എന്‍ബിടി മുന്‍ ഡയറക്ടര്‍ നിര്‍മ്മല്‍കാന്തി ദട്ടാചാര്യ മുഖ്യാതിഥിയായിരിക്കും.
    
</TEXT>
</DOC>