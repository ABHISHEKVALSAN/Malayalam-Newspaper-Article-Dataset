<DOC>
<DOCNO>114010666250.utf8</DOCNO>
<TEXT>


           ജന്മഭൂമിക്ക്‌ പകരം മറ്റൊരു പത്രമില്ല: പി. പരമേശ്വരന്‍    

Monday 6 January 2014 10:13 pm IST

തിരുവനന്തപുരം : കേരളത്തില്‍ വിശാലമായൊരിടം ജന്മഭൂമിക്കുണ്ടെന്ന്‌ ഭാരതീയ വിചാരകേന്ദ്രം ഡയറക്ടര്‍ പി. പരമേശ്വരന്‍ പറഞ്ഞു. ജന്മഭൂമിക്ക്‌ പകരം വയ്ക്കാന്‍ മറ്റൊരു പത്രമില്ലെന്നും അദ്ദേഹം ചൂണ്ടിക്കാട്ടി. ജന്മഭൂമി തിരുവനന്തപുരം വികസനസമിതി സമ്മേളനത്തില്‍ മുഖ്യ പ്രഭാഷണം നടത്തുകയായിരുന്നു അദ്ദേഹം.
വിളയില്ലാത്തിടത്ത്‌ കളയാണ്‌ വളരുക. കള വിളയാനവസരം നല്‍കരുത്‌. ജന്മഭൂമി ലഭിക്കാനാഗ്രഹിക്കുന്നവരുടെ കൈകളിലെല്ലാം അതെത്തിക്കാന്‍ കഴിയണം. വായിക്കാന്‍ താല്‍പ്പര്യപ്പെടുന്നവര്‍ക്ക്‌ ലഭ്യമാക്കണം. അതിനായുള്ള പ്രവര്‍ത്തനത്തില്‍ ഒത്തൊരുമിച്ച്‌ നീങ്ങണമെന്നും അദ്ദേഹം നിര്‍ദ്ദേശിച്ചു.
ജന്മഭൂമിയുടെ വരുംനാളുകളിലെ പ്രവര്‍ത്തന രൂപരേഖ മാനേജിംഗ്‌ ഡയറക്ടര്‍ എം. രാധാകൃഷ്ണന്‍ അവതരിപ്പിച്ചു. ജന്മഭൂമി ഒരു കുതിച്ചുചാട്ടത്തിനാണ്‌ തയ്യാറായിട്ടുള്ളത്‌. അതില്‍ കാലിടറാതെ മുന്നോട്ടുപോകാനുള്ള തയ്യാറെടുപ്പുകളാണ്‌ നടത്തിക്കൊണ്ടിരിക്കുന്നതെന്നും അദ്ദേഹം വിശദീകരിച്ചു. മുന്‍ കേന്ദ്രമന്ത്രി ഒ. രാജഗോപാല്‍, സഹ പ്രാന്തപ്രചാരക്‌ കെ. വേണു എന്നിവരും സംസാരിച്ചു. ഡയര്‍കടര്‍ ടി. ജയചന്ദ്രന്‍ സ്വാഗതവും യൂണിറ്റ്‌ മാനേജര്‍ പ്രസാദ്‌ ബാബു നന്ദിയും പറഞ്ഞു.
മാധ്യമ രംഗത്തെ മികവിന്‌ കേരള നിയമസഭയുടെ ആദരവ്‌ ഏറ്റുവാങ്ങിയ ജന്മഭൂമി റസിഡന്റ്‌ എഡിറ്റര്‍ കെ. കുഞ്ഞിക്കണ്ണനെ ചടങ്ങില്‍ ആദരിച്ചു. പി. പരമേശ്വരന്‍ പൊന്നാടയണിക്കുകയും ഉപഹാരം നല്‍കുകയും ചെയ്തു. കെ. കുഞ്ഞിക്കണ്ണന്‍ മറുപടി പ്രസംഗം നടത്തി.
    
</TEXT>
</DOC>