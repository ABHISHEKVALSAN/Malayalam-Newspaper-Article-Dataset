<DOC>
<DOCNO>114110639013.utf8</DOCNO>
<TEXT>


           സ്ഥിരമായ ലോഡ് ഷെഡ്ഡിംഗിനെക്കുറിച്ച്  ആലോചിച്ചിട്ടില്ല: മന്ത്രി    

Thursday 6 November 2014 10:53 pm IST

        തിരുവനന്തപുരം: സംസ്ഥാനത്ത് സ്ഥിരമായ ലോഡ് ഷെഡ്ഡിംഗിനെക്കുറിച്ച് ആലോചിച്ചിട്ടില്ലെന്ന് വൈദ്യുതമന്ത്രി ആര്യാടന്‍ മുഹമ്മദ്. കേന്ദ്രത്തില്‍ നിന്നുള്ള വൈദ്യുതിവിഹിതം കുറയുമ്പോള്‍ മാത്രമാണ് താല്‍ക്കാലിക നിയന്ത്രണം ഏര്‍പ്പെടുത്തുന്നതെന്നും അദ്ദേഹം പറഞ്ഞു. എം.എസ്. റാവുത്തര്‍ ഫോട്ടോ അനാച്ഛാദനവും കോണ്‍ഫറന്‍സ് ഹാള്‍ നാമകരണവും ഉദ്ഘാടനം ചെയ്യുകയായിരുന്നു മന്ത്രി. വൈദ്യുതി ഉത്പാദനം കുറവും ഉപഭോഗം കൂടുതലുമാണ് ഇപ്പോള്‍. 2900 കോടി രൂപയുടെ നഷ്ടത്തിലാണ് ബോര്‍ഡ്.

3200 മെഗാവാട്ട് ആവശ്യമുള്ളിടത്ത് 1600 മെഗാവാട്ടിന്റെ ആഭ്യന്തര ഉത്പാദനം മാത്രമാണ് നടക്കുന്നത്. കേന്ദ്രത്തില്‍ നിന്നുള്ള വൈദ്യുതി വിഹിതം കുറയുമ്പോഴാണ് ലോഡ്‌ഷെഡ്ഡിംഗ് ഏര്‍പ്പെടുത്തേണ്ടിവരുന്നത്. എന്നാല്‍ സ്ഥിരമായ ലോഡ്‌ഷെഡ്ഡിംഗ് ഏര്‍പ്പെടുത്തില്ലെന്നും മന്ത്രി പറഞ്ഞു.

എന്നാല്‍ ചെലവു ചുരുക്കി പോയില്ലെങ്കില്‍ ബോര്‍ഡിനെ ബാധിക്കും. സാമ്പത്തിക പ്രതിസന്ധിയിലാണെങ്കിലും ജീവനക്കാരുടെ ആനുകൂല്യങ്ങള്‍ വെട്ടിക്കുറക്കാനുള്ള നടപടി കെഎസ്ഇബിയില്‍നിന്നും ഉണ്ടാകില്ലെന്നും ആര്യാടന്‍ കൂട്ടിച്ചേര്‍ത്തു.
    
</TEXT>
</DOC>