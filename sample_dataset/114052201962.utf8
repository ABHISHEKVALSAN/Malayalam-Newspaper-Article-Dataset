<DOC>
<DOCNO>114052201962.utf8</DOCNO>
<TEXT>


           അഖണ്ഡഭാരതം സാക്ഷിയാക്കി മോദി അധികാരമേല്‍ക്കും    

Thursday 22 May 2014 9:38 pm IST

പിടിച്ചടക്കലല്ല, കീഴടക്കലുമല്ല, ഇതാണു ഭാവാത്മകമായി ഹൃദയം കവരുന്ന രീതി. ഇതിന്‌ ആയുധ തന്ത്രത്തേക്കാള്‍ കരുത്തുണ്ട്‌, നയതന്ത്രത്തേക്കാള്‍ മിടുക്കുണ്ട്‌. ഇന്ത്യന്‍ പ്രധാനമന്ത്രി നരേന്ദ്ര മോദി ആദ്യം അമേരിക്കയില്‍ പോകുമോ ജപ്പാനില്‍ പോകുമോ അതോ ഇസ്രയേല്‍ സന്ദര്‍ശിക്കുമോ എന്നു ചര്‍ച്ച ചെയ്യുകയായിരുന്നു ലോകത്തെ വിദേശകാര്യ-രാഷ്ട്രീയ വിശകലനക്കാരില്‍ പലരും. പക്ഷേ അവരാരുംതന്നെ ഇന്ദ്രപ്രസ്ഥത്തില്‍നിന്നു ചുറ്റും നോക്കിയാല്‍ കാണുന്ന അയല്‍ രാജ്യങ്ങളെ കണ്ടില്ല. 
സാഹചര്യങ്ങളുടെ സമ്മര്‍ദ്ദവും ഭരണകര്‍ത്താക്കള്‍ക്കു പിടിപ്പും കാഴ്ചപ്പാടുമില്ലാതെ വരികയും ചെയ്തപ്പോഴാണ്‌ ഒന്നിച്ചു നില്‍ക്കേണ്ട അയല്‍ക്കാര്‍ പല കഷണങ്ങളായത്‌. എന്നാല്‍, സാംസ്കാരികമായി ഒന്നാകേണ്ട, ഈ എട്ടു രാജ്യങ്ങളെ ഇനി രാഷ്ട്രീയമായി ഒന്നിപ്പിക്കുക അത്ര എളുപ്പമല്ല. പക്ഷേ, കരുത്തുറ്റ നയ നിലപാടുകളുണ്ടെങ്കില്‍ ഏതു വേദിയിലും ഒറ്റക്കെട്ടായി നില്‍ക്കാന്‍ ആകുമെന്ന സൂചനയാണ്‌ സത്യപ്രതിജ്ഞാ ചടങ്ങിലേക്ക്‌ സാര്‍ക്ക്‌ രാജ്യങ്ങളെ മോദി ക്ഷണിച്ചതും ആ രാജ്യങ്ങള്‍ ക്ഷണം സ്വീകരിച്ചതും വഴി സംഭവിച്ചിട്ടുള്ളത്‌.
ഇന്ത്യയും ചുറ്റുമുള്ള പാക്കിസ്ഥാന്‍, അഫ്ഗാനിസ്ഥാന്‍, ബംഗ്ലാദേശ്‌, നേപ്പാള്‍, ഭൂട്ടാന്‍, മാലിദ്വീപ്‌, ശ്രീലങ്ക എന്നീ രാജ്യങ്ങള്‍ ഉള്‍പ്പെട്ട മേഖലയാണ്‌ വിശാല ഇന്ത്യ അല്ലെങ്കില്‍ അഖണ്ഡ ഭാരതം. അഖണ്ഡഭാരത സങ്കല്‍പ്പം അതിര്‍ത്തികള്‍ക്കപ്പുറമുള്ള കടന്നു കയറ്റമാണെന്നു വാദിക്കുന്നവര്‍ക്കുള്ള മറുപടിയാണ്‌ മോദിയുടെ ഈ നയതന്ത്രം. പ്രധാനമന്ത്രിയാകും മുമ്പേ സാധ്യതയുടെ പരമാവധി ലോകത്തിനു കാണിച്ചുകൊടുത്തു മോദി. ഈ നീക്കത്തോടെ ഗുജറാത്തിലെ മുഖ്യമന്ത്രിയെന്ന പദത്തില്‍നിന്ന്‌ നരേന്ദ്ര മോദിയെ ലോക നേതാക്കള്‍ക്കും മേലേ പ്രതിഷ്ഠിക്കാന്‍ സത്യസന്ധരായ രാഷ്ട്രീയ വിശകലനക്കാര്‍ നിര്‍ബന്ധിതരായിരിക്കുകയാണ്‌.
സാര്‍ക്ക്‌ രാജ്യങ്ങളിലെ ക്ഷണം കിട്ടിയവരില്‍ ആദ്യം സാന്നിദ്ധ്യം ഉറപ്പിച്ചത്‌ സാര്‍ക്ക്‌ കൂട്ടത്തിലേക്ക്‌ അവസാനം കടന്നു വന്ന ഗാന്ധാര രാജ്യമായ അഫ്ഗാനിസ്ഥാനാണ്‌. പ്രസിഡന്റ്‌ ഹമീദ്‌ കര്‍സായി താന്‍ 26-ന്‌ ന്യൂദല്‍ഹിയിലുണ്ടാകുമെന്ന്‌ പ്രഖ്യാപിച്ചുകഴിഞ്ഞു. ബംഗ്ലാദേശ്‌ പ്രധാനമന്ത്രി ഷേയ്ഖ്‌ ഹസീന ക്ഷണം സ്വീകരിച്ചു. പക്ഷേ, മെയ്‌ 25-ന്‌ മുന്‍ നിശ്ചയിച്ച പ്രകാരം ജപ്പാനിലേക്ക്‌ പോകുന്നതിനാല്‍ അവര്‍ തന്റെ പ്രതിനിധിയെ അയക്കും. ശ്രലങ്കന്‍ പ്രസിഡന്റ്‌ മഹീന്ദ രജപക്സെ എത്തുമെന്നറിയിച്ചിട്ടുണ്ട്‌. എല്ലാ ക്ഷണിതാക്കളും നേരിട്ടെത്തുകയോ പ്രമുഖ പ്രതിനിധികളെ അയക്കുകയോ ചെയ്യുമെന്നായിട്ടുണ്ട്‌. അതായത്‌ ഭാരതത്തിന്റെ പതിനഞ്ചാമത്‌ പ്രധാനമന്ത്രി അധികാരമേല്‍ക്കുമ്പോള്‍ അഖണ്ഡഭാരതത്തിന്റെ പ്രാതിനിധ്യം ഇന്ദ്രപ്രസ്ഥത്തില്‍ അതിനു സാക്ഷിയാകും. ഒരു പുതിയ ആവേശകരമായ തുടക്കം. 
എന്നാല്‍, സാംസ്കാരികമായ ഈ സംയോജനത്തിനു പുറമേ രാഷ്ട്രീയമായ വന്‍ മേല്‍ക്കോയ്മയുംകൂടി നേടിയെന്നതാണ്‌ ഈ ചടുല നീക്കത്തിലൂടെ മോദി നേടിയ വിജയം. പാക്കിസ്ഥാന്‍ പ്രധാനമന്ത്രിക്കു കിട്ടിയ ഈ ക്ഷണവും ഇരു രാജ്യങ്ങളും തമ്മിലുള്ള ബന്ധം ദൃഢവും സമാധാനപൂര്‍ണവുമാക്കാനുമുള്ള അവസരവും നവാസ്‌ ഷെരീഫ്‌ എങ്ങനെ കൈകാര്യം ചെയ്യുമെന്നു ലോകത്തെ കാട്ടിക്കൊടുക്കാന്‍ മോദിക്കു കഴിഞ്ഞു. 
ഒരുപക്ഷേ, ഇന്ത്യയുമായുള്ള ബന്ധം ഏതു തരത്തിലാകണമെന്ന കാര്യത്തില്‍ ഏറെ നാളായി ആശയ സംഘര്‍ഷത്തിലായ ആ രാജ്യം നേരിട്ട ഏറ്റവും വലിയ പ്രതിസന്ധിയാണ്‌ മോദിയുടെ ക്ഷണം ഉണ്ടാക്കിയത്‌. രക്തം ചിന്താതെയും വെടിയുതിര്‍ക്കാതെയും അയലത്തുകാരില്‍ നേടിയ വിജയമായി വേണം ഇതിനെ കാണാന്‍. എന്നാല്‍ സാമ്രാട്ടിന്റെ അധികാരമേല്‍ക്കലിലെ സാമന്ത രാജ്യങ്ങളുടെ സാന്നിദ്ധ്യമെന്നു വിശേഷിപ്പിച്ച്‌ വിടവുണ്ടാക്കാനുള്ള പരിശ്രമങ്ങളും ചില വിമര്‍ശകരില്‍നിന്നുണ്ടാകുന്നുണ്ട്‌.
പ്രത്യേക ലേഖകന്‍

</TEXT>
</DOC>