<DOC>
<DOCNO>114070712925.utf8</DOCNO>
<TEXT>


           കോഴിക്കോട് കോര്‍പ്പറേഷന്‍ അഴിമതിക്ക് സര്‍ക്കാര്‍ അനുമതി : മുരളീധരന്‍    

Monday 7 July 2014 2:25 pm IST

കോഴിക്കോട്: കോഴിക്കോട് കോര്‍പ്പറേഷന്‍ അഴിമതി സംസ്ഥാന സര്‍ക്കാറിന്റെ അനുമതിയോടെയാണെന്ന് ബി.ജെ.പി സംസ്ഥാന പ്രസിഡന്റ് വി. മുരളീധരന്‍. കോര്‍പ്പറേഷന്‍ അഴിമതിക്കെതിരെ ബി.ജെ.പി നടത്തുന്ന സേവ് കോഴിക്കോട് ഉപവാസ സമരം ഉദ്ഘാടനം ചെയ്ത് സംസാരിക്കുകയായിരുന്നു അദ്ദേഹം. 

ഭൂമിയിടപാട് വിഷയത്തിലും ഇരുകൂട്ടരും ഒന്നാവുന്ന കാഴ്ചയാണ് ഉള്ളത്. കഴിഞ്ഞ കാലങ്ങളില്‍ ഇരുകൂട്ടരും ധാരണയിലെത്തിയതിനെ തുടര്‍ന്നാണ് ഇത്തരത്തില്‍  അഴിമതി നടക്കുന്നത്. നഴ്‌സുമാരെ മോചിപ്പിച്ച സംഭവത്തില്‍ അഭിമാനം കൊള്ളുന്ന മുഖ്യമന്ത്രി ഉമ്മന്‍ ചാണ്ടി കോംട്രസ്റ്റ് ഭൂമി സര്‍ക്കാര്‍ ഏറ്റെടുക്കുന്നതിനായുള്ള ശ്രമങ്ങള്‍ നടത്താതില്‍ അദ്ഭുതമുണ്ടെന്നും വി. മുരളീധരന്‍ കൂട്ടിച്ചേര്‍ത്തു.

കോംട്രസ്റ്റ് ഭൂമി സര്‍ക്കാര്‍ ഏറ്റെടുക്കുന്നതിനായുള്ള ബില്‍ പാസാക്കുന്നതിന് ഒരു ശ്രമവും നടത്തിയില്ല. നാലായിരത്തോളം ക്വാറികള്‍ പ്രവൃത്തിക്കുന്നതിനാലാണ് ഗാഡ്ഗില്‍ കമ്മറ്റി റിപ്പോര്‍ട്ടിനെ മലയോര മാഫിയകള്‍ എതിര്‍ക്കുന്നതെന്നും അദ്ദേഹം പറഞ്ഞു.  40 അഴിമതി ക്കേസുകളും 14 വിജിലന്‍സ് കേസുകളും ഉള്ള മുന്‍ മേയര്‍ എം. ഭാസ്‌കരനടക്കം ഇടതു വലതു പക്ഷ കൗണ്‍സിലര്‍മാരും കോഴിക്കോട് കാര്‍പ്പറേഷന്‍ കയ്യിട്ടുവാരുകയാണെന്ന് അദ്ധ്യക്ഷത വഹിച്ച ബി.ജെ.പി ജില്ലാ പ്രസിഡന്റ് പി.രഘുനാഥ് പറഞ്ഞു. 

കോര്‍പ്പറേഷന്‍ അഴിമതിക്കെതിരെ ശക്തമായ പ്രക്ഷോഭ പരിപാടികള്‍ നടത്തുമെന്നും ബി.ജെ.പി ആഹ്വാനം ചെയ്തു.
    
</TEXT>
</DOC>