<DOC>
<DOCNO>114042694869.utf8</DOCNO>
<TEXT>


           അഡ്വക്കേറ്റ്‌ ജനറലുമായി മുഖ്യമന്ത്രിയുടെ രഹസ്യചര്‍ച്ച    

Saturday 26 April 2014 10:10 pm IST

        കൊച്ചി: ബാര്‍ ലൈസന്‍സ്‌ കേസില്‍ ഊരാക്കുടുക്കിലകപ്പെട്ട മുഖ്യമന്ത്രി ഉമ്മന്‍ചാണ്ടി പഴുതുകള്‍ തേടി അഡ്വക്കേറ്റ്‌ ജനറലിനെ സന്ദര്‍ശിച്ചു. ബാര്‍ലൈസന്‍സ്‌ നല്‍കുന്നത്‌ സംബന്ധിച്ച്‌ ഹൈക്കോടതിയില്‍നിന്ന്‌ പ്രതികൂലമായ ഉത്തരവ്‌ ഉണ്ടായ സാഹചര്യത്തില്‍ എന്ത്‌ തുടര്‍നടപടി സ്വീകരിക്കണമെന്ന ആശയക്കുഴപ്പത്തിലാണ്‌ സര്‍ക്കാര്‍. ഹൈക്കോടതിവിധിയുടെ പശ്ചാത്തലത്തില്‍ ഇനി ബാറുകള്‍ക്ക്‌ ലൈസന്‍സ്‌ അനുവദിക്കുന്നത്‌ നിയമപ്രശ്നം സൃഷ്ടിക്കുമോ എന്നാരായാനാണ്‌ മുഖ്യമന്ത്രി അഡ്വക്കേറ്റ്‌ ജനറലിനെ കണ്ടത്‌ എന്നാണ്‌ വിവരം. 
418 ബാറുകള്‍ക്കും ലൈസന്‍സ്‌ നല്‍കണമെന്ന നിലപാടിലാണ്‌ സര്‍ക്കാര്‍. എന്നാല്‍ കെപിസിസി പ്രസിഡന്റ്‌ വി.എം. സുധീരന്‍ ഈ നീക്കത്തെ എതിര്‍ത്തതോടെ തീരുമാനമെടുക്കാന്‍ കഴിയാതെവരികയായിരുന്നു. ബാറുടമകള്‍ ഹൈക്കോടതിയില്‍ നല്‍കിയ ഹര്‍ജിയില്‍ ലൈസന്‍സ്‌ നല്‍കുന്നതിന്‌ അനുകൂലമായി വിധിയുണ്ടാകുമെന്ന്‌ സര്‍ക്കാര്‍ പ്രതീക്ഷിച്ചു. ഇതിനായി ബാറുടമകളുടെ ഹര്‍ജിയെ സര്‍ക്കാര്‍ എതിര്‍ക്കാതെ പിന്മാറുകയും ചെയ്തിരുന്നു. എന്നാല്‍ ഹൈക്കോടതി ലൈസന്‍സ്‌ നല്‍കാന്‍ നിര്‍ദ്ദേശിച്ചില്ല. പകരം ബാറുകളുടെ എണ്ണം കുറക്കണമെന്ന്‌ നിര്‍ദ്ദേശിക്കുകയും ചെയ്തു. ഇതോടെ സര്‍ക്കാര്‍ ഊരാക്കുടുക്കിലകപ്പെടുകയായിരുന്നു. ഇനി ഈ 418 ബാറുകള്‍ക്ക്‌ ലൈസന്‍സ്‌ നല്‍കിയാല്‍ അത്‌ കോടതിയെ ധിക്കരിക്കലായി മാറുമോയെന്നും സംശയമുണ്ട്‌. 
അതേസമയം, ബാറുടമകളുടെ സമ്മര്‍ദ്ദത്തെ അതിജീവിക്കാനാവാത്ത സാഹചര്യത്തിലാണ്‌ സര്‍ക്കാര്‍.പ്രശ്നത്തില്‍ നിയമോപദേശം ലഭിച്ചശേഷം തീരുമാനമെടുത്താല്‍ മതിയെന്ന നിലപാടിലാണ്‌ മുഖ്യമന്ത്രി എന്നാണ്‌ സൂചന. കോടതി ഉത്തരവ്‌ വന്നതോടെ വി.എം. സുധീരന്‍ തന്റെ നിലപാടില്‍നിന്ന്‌ പിന്മാറാകാനാകാത്ത സാഹചര്യത്തിലാണ്‌. ലൈസന്‍സ്‌ നല്‍കാനുള്ള നീക്കത്തെ സുധീരന്‍ തുടര്‍ന്നും എതിര്‍ക്കുമെന്നാണ്‌ സൂചന. ഇതാണ്‌ ശ്രദ്ധയോടെ കരുക്കള്‍ നീക്കാന്‍ ഉമ്മന്‍ചാണ്ടിയെ പ്രേരിപ്പിക്കുന്നത്‌.
സലിംരാജ്‌ കേസില്‍ സിബിഐ കുറ്റപത്രവും മുഖ്യമന്ത്രി അഡ്വക്കേറ്റ്‌ ജനറലുമായി ചര്‍ച്ച ചെയ്തുവെന്നാണ്‌ സൂചന. സിബിഐ കഴിഞ്ഞ ദിവസംസമര്‍പ്പിച്ച കുറ്റപത്രത്തില്‍ സലിംരാജ്‌ മുഖ്യപ്രതിയാണ്‌. ഇതിനുമുമ്പും സലിംരാജിനെ രക്ഷിക്കാന്‍ ശ്രമിച്ചുവെന്ന വിവാദത്തില്‍ അഡ്വക്കേറ്റ്‌ ജനറലിന്റെ ഓഫീസ്‌ വിമര്‍ശനം ഏറ്റുവാങ്ങിയിരുന്നു.
    
</TEXT>
</DOC>