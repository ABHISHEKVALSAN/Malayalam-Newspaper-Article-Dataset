<DOC>
<DOCNO>114042694619.utf8</DOCNO>
<TEXT>


           സലിം‌രാജിനെതിരെ കേസെടുക്കാത്തത് ഉന്നത ബന്ധങ്ങള്‍ മൂലം : സിബിഐ    

Saturday 26 April 2014 3:07 pm IST

തിരുവനന്തപുരം: കടകം‌പള്ളിയിലെ ഭൂമി തട്ടിയെടുക്കാന്‍ മുഖ്യമന്ത്രിയുടെ ഓഫീസിലെ ജീവനക്കാരും റവന്യൂ ഉദ്യോഗസ്ഥരും ചേര്‍ന്ന് ഗൂഢാലോചന നടത്തിയെന്ന് സിബി‌ഐ. ഭൂമി തട്ടിപ്പിലെ മുഖ്യ സൂത്രധാരന്‍ സലിം രാജിനെതിരെ കേസെടുക്കാത്തത് അദ്ദേഹത്തിന്റെ ഉന്നത രാഷ്ട്രീയ ബന്ധങ്ങളാണെന്നും സിബി‌ഐയുടെ എഫ്‌ഐ‌ആറില്‍ പറയുന്നു. സലിം‌രാജിന്റെ ഭാര്യ ഷംസാദ് ഉള്‍പ്പടെ 27 പേരെ പ്രതി ചേര്‍ത്താണ് സി‌ബിഐ എഫ്‌ഐ‌ആര്‍ ഫയല്‍ ചെയ്തത്. 

തിരുവനന്തപുരം ജില്ലയിലെ കടകം‌പള്ളി വില്ലേജിലെ 12.27 ഏക്കര്‍ ഭൂമി വ്യാജപ്രമാണം ഉപയോഗിച്ച് തട്ടിയെടുത്തതുമായി ബന്ധപ്പെട്ടാണ് സി‌ബിഐ എസ്.പി ജോസ് മോഹന്‍ എഫ്‌ഐആര്‍ സമര്‍പ്പിച്ചത്. സലിം‌രാജിനെതിരെ സര്‍ക്കാരിനും ആഭ്യന്തര മന്ത്രിക്കും പോലീസിനും പരാതി നല്‍കിയിരുന്നെങ്കില്‍ അത് അട്ടിമറിക്കപ്പെട്ടു. ഇതിന് പിന്നില്‍ സലിം‌രാജിന്റെ ഉന്നത രാഷ്ട്രീയ ബന്ധമാണ്. തിരുവനന്തപുരം പ്രിന്‍സിപ്പല്‍ സബ്‌രജിസ്ട്രാര്‍ ഓഫീസിന്റെ പരിധിയില്‍ വരുന്ന ഭൂമി കരകുളം, വര്‍ക്കല സബ്‌രജിസ്ട്രാര്‍ ഓഫീസുകള്‍ വഴിയാണ് കൈമാറ്റം ചെയ്തതെന്നും എഫ്‌ഐ‌ആറില്‍ പറയുന്നു. 

സലിം‌രാജും മറ്റ് പ്രതികളും ചേര്‍ന്ന് ഭൂവുടമകളെ പലവട്ടം ഭീഷണിപ്പെടുത്തി. കടകം‌പള്ളി വില്ലേജ് ഓഫീസര്‍മാരായിരുന്ന അജിത്‌കുമാര്‍, വിദ്യോ‍ദയ കുമാര്‍, സുബ്രഹ്മണ്യപിള്ള, ഉളിയറത്തുഴ സ്പെഷ്യല്‍ വില്ലേജ്‌ഓഫീസര്‍ എസ്.എസ് ഷാജി എന്നിവരുള്‍പ്പടെ 27 പേരെയാണ് സിബിഐ പ്രതിപ്പട്ടികയില്‍ ഉള്‍പ്പെടുത്തിയിരിക്കുന്നത്. പ്രതികള്‍ക്കെതിരെ ഗൂഢാലോചന, വിശ്വാസവഞ്ചന, വ്യാജരേഖ ചമയ്ക്കല്‍ എന്നീ കുറ്റങ്ങള്‍ക്ക് പുറമേ അഴിമതി നിരോധന നിയമപ്രകാരവുമാണ് കേസെടുത്തത്.

കേസില്‍ നേരത്തെ വിജിലന്‍സ് അന്വേഷണത്തിന് സര്‍ക്കാര്‍ ഉത്തരവിട്ടിരുന്നെങ്കിലും അന്വേഷണം ഹൈക്കോടതി പിന്നീട് സിബിഐയ്ക്ക് വിടുകയായിരുന്നു. ഇതിന്റെ അടിസ്ഥാനത്തില്‍ സി.ബി.ഐ തിരുവനന്തപുരം യൂണിറ്റാണ് കേസ് അന്വേഷിക്കുന്നത്. 
    
</TEXT>
</DOC>