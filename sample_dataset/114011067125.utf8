<DOC>
<DOCNO>114011067125.utf8</DOCNO>
<TEXT>


           സി.എം.പി പിളര്‍ന്നു; ഇരുവിഭാഗവും നേതാക്കളെ പരസ്പരം പുറത്താക്കി     

Friday 10 January 2014 4:01 pm IST

തിരുവനന്തപുരം/തൃശൂര്‍: എം വി രാഘവന്റെ നേതൃത്വത്തില്‍ രൂപീകരിച്ച സിഎംപി പിളര്‍ന്നു. കെ.ആര്‍. അരവിന്ദാക്ഷന്റെയും സി.പി. ജോണിന്റെയും നേതൃത്വത്തില്‍ ഇരു വിഭാഗങ്ങള്‍ യോഗം ചേര്‍ന്ന് നേതാക്കളെ പരസ്പരം പുറത്താക്കി. കെ.ആര്‍. അരവിന്ദാക്ഷനടക്കം അഞ്ചു പേരെ പാര്‍ട്ടിയില്‍നിന്നു പുറത്താക്കിയെന്നു സിഎംപി നേതാവ് സി.പി. ജോണ്‍ വിഭാഗവും‍ പി.ബി. അംഗം അജീറിനെ പുറത്താക്കിയതായി കെ.ആര്‍. അരവിന്ദാക്ഷന്‍ വിഭാഗവും അറിയിച്ചു. 

യുഡിഎഫില്‍ തുടരുമെന്ന് ഇരു വിഭാഗവും വ്യക്തമാക്കി. പാര്‍ട്ടിയിലെ അഭിപ്രായ ഭിന്നതയെ തുടര്‍ന്ന് കെ ആര്‍ അരവിന്ദാക്ഷന്റെയും സി പി ജോണിന്റെയും നേതൃത്വത്തിലുളള വിഭാഗങ്ങള്‍ ഇന്ന് തൃശൂരിലും തിരുവനന്തപുരത്തുമായി പ്രത്യേകം യോഗം ചേര്‍ന്നിരുന്നു. സംസ്ഥാന കമ്മിറ്റിയില്‍ ഭൂരിപക്ഷം തങ്ങള്‍ക്കൊപ്പമുണ്ടെന്നാണ് ഇരുവിഭാഗത്തിന്റെയും വാദം. യോഗത്തിനു ശേഷമാണ് പുറത്താക്കല്‍ തീരുമാനം പ്രഖ്യാപിച്ചത്.

കെ.ആര്‍. അരവിന്ദാക്ഷന്‍, എം.കെ. കണ്ണന്‍, ജി. സുഗുണന്‍, എം.എച്ച്. ഷാരിയാര്‍, ടി.സി.എച്ച്. വിജയന്‍ എന്നിവരെയാണ് സി.പി. ജോണ്‍ വിഭാഗം പുറത്താക്കിയത്. തിരുവനന്തപുരത്തു ചേര്‍ന്ന സെന്‍ട്രല്‍ കൗണ്‍സില്‍ യോഗത്തിനു ശേഷമാണ് അദ്ദേഹം ഇക്കാര്യം പ്രഖ്യാപിച്ചത്. ഭൂരിപക്ഷം ജില്ലാ സെക്രട്ടറിമാരും ഏരിയ കമ്മിറ്റികളും തങ്ങള്‍ക്കൊപ്പമാണെന്നും എം.വി. രാഘവന്‍ തന്നെയാണു തങ്ങളുടെ ജനറല്‍ സെക്രട്ടറിയെന്നും സി.പി. ജോണ്‍ പറഞ്ഞു. യുഡിഎഫില്‍ത്തന്നെ തുടരാനാണു തീരുമാനമെന്നും അദ്ദേഹം പറഞ്ഞു.

തൃശൂരില്‍ കെ.ആര്‍. അരവിന്ദാക്ഷന്റെ നേതൃത്വത്തില്‍ ചേര്‍ന്ന സെന്‍ട്രല്‍ കൗണ്‍സില്‍ യോഗം പിബി അംഗം സി.എ. അജീറിനെ പുറത്താക്കുകയായിരുന്നു. എല്‍ഡിഎഫിലേക്കു തങ്ങള്‍ പോവുകയാണെന്ന പ്രചാരണം വളഞ്ഞവഴിയില്‍ കലാപമുണ്ടാക്കാനുള്ള ശ്രമമാണെന്നും, യുഡിഎഫില്‍ത്തന്നെ തുടരുമെന്നു അരവിന്ദാക്ഷന്‍ വിഭാഗം പറയുന്നു. 

എം വി രാഘവന്‍ അസുഖബാധിതനായി വിശ്രമത്തിലായതിനാല്‍ ജനറല്‍ സെക്രട്ടറിയുടെ ചുമതല താല്‍ക്കാലികമായി അരവിന്ദാക്ഷന് നല്‍കിയിട്ടുണ്ടെന്നാണ് സി.പി ജോണിന്റെ വാദം. സി പി ജോണ്‍ പാര്‍ട്ടി പിടിച്ചെടുക്കാന്‍ ശ്രമിക്കുകയാണെന്നും ഭൂരിഭാഗം അംഗങ്ങളും തങ്ങളുടെ കൂടെയുണ്ടെന്നും അരവിന്ദാക്ഷന് ഒപ്പമുള്ളവര്‍ അവകാശപ്പെടുന്നു. 
    
</TEXT>
</DOC>