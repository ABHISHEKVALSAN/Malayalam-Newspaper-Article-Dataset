<DOC>
<DOCNO>114100630635.utf8</DOCNO>
<TEXT>


           കാലടി ശ്രീശങ്കരാചാര്യപാലം ഗതാഗതത്തിന് തുറന്നുകൊടുത്തു    

Monday 6 October 2014 10:17 pm IST

        കാലടി: അറ്റകുറ്റപ്പണികള്‍ പൂര്‍ത്തിയായ കാലടി ശ്രീശങ്കരാചാര്യ പാലം ഇന്നലെ രാവിലെ ഗതാഗതത്തിനായി തുറന്നുകൊടുത്തു. പാലത്തിന്റെ ഒരു ഭാഗത്തെ സ്ലാബ് തകര്‍ന്നതിനെത്തുടര്‍ന്ന് 16 ദിവസമായി പാലം അടച്ചിട്ടിരിക്കുകയായിരുന്നു.

പാലത്തിന്റെ അറ്റകുറ്റപ്പണിക്ക് മന്ത്രി വി.കെ. ഇബ്രാഹിംകുഞ്ഞ് താല്‍പര്യം കാണിച്ചില്ലെന്ന് ആരോപിച്ചും പണി നീണ്ടുപോയതിലും പ്രതിഷേധിച്ച് രാവിലെ 7 ന് ബിജെപി പ്രവര്‍ത്തകരും നാട്ടുകാരും ചേര്‍ന്ന് പാലത്തിലൂടെ വാഹനം കടത്തിവിട്ട് ജനകീയ ഉദ്ഘാടനം നിര്‍വഹിച്ചു. തുടര്‍ന്ന് 9.30 ഓടെ ഇബ്രാഹിംകുഞ്ഞ് പാലത്തിന്റെ ഔദ്യോഗിക ഉദ്ഘാടനം നിര്‍വഹിച്ചു. ഇതേ സമയത്തുതന്നെ ജോസ് തെറ്റയില്‍ എംഎല്‍എയുടെ നേതൃത്വത്തില്‍ കാലടി ഭാഗത്തും ഉദ്ഘാടനം നിര്‍വഹിച്ചു.

തുടര്‍ന്ന് മന്ത്രി താന്നിപ്പുഴ ഭാഗത്തുനിന്നും ജോസ് തെറ്റയില്‍ എംഎല്‍എ കാലടി ഭാഗത്തുനിന്നും പാലത്തിലൂടെ നടന്നുവന്നത് സംഘര്‍ഷത്തിന് കാരണമായി. എംഎല്‍എയെ പോലീസ് ബലം പ്രയോഗിച്ച് തടഞ്ഞുനിര്‍ത്തി. പാലത്തിലൂടെ നടന്നുവന്ന മന്ത്രിയെ ജനം കൂകിവിളിച്ചു. ബിജെപിയുടെ നേതൃത്വത്തില്‍ നടന്ന ജനകീയ ഉദ്ഘാടനത്തിലും സംഘര്‍ഷമുണ്ടായി.
    
</TEXT>
</DOC>