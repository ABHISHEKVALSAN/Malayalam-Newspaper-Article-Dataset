<DOC>
<DOCNO>114010264976.utf8</DOCNO>
<TEXT>


           ബീഹാര്‍ പോലീസ് സ്‌റ്റേഷനില്‍ വെടിവയ്പ്പ്: രണ്ട് മരണം    

Thursday 2 January 2014 11:19 am IST

പാറ്റ്‌ന: ബീഹാറിലെ വൈശാലി ജില്ലയിലെ ചുദാവന്‍പൂര്‍ പോലീസ് സ്‌റ്റേഷനിലുണ്ടായ വെടിവയ്പ്പില്‍ രണ്ട് പേര്‍ മരിച്ചു. ബുധനാഴ്ച്ച രാത്രിയായിരുന്നു സംഭവം.

സ്‌റ്റേഷന്‍ വളപ്പിലിരുന്ന് മദ്യപിച്ചത് ചോദ്യം ചെയ്തതിനെ തുടര്‍ന്നുണ്ടായ തര്‍ക്കമാണ് പോലീസ് ഉദ്യോഗസ്ഥന്റേയും യുവാവിന്റേയും മരണത്തില്‍ കലാശിച്ചത്. മുന്‍ ഗ്രാമ തലവന്‍ ശ്രീകാന്ത് റായിയും മറ്റു കുറച്ചു പേരും ചേര്‍ന്ന് സ്റ്റേഷന്‍ പരിസരത്തിരുന്ന് മദ്യപിക്കുകയായിരുന്നു.

ഇതിനെ ചോദ്യം ചെയ്‌തെത്തിയ സ്‌റ്റേഷന്റെ ചുമതലയുള്ള അനില്‍ കുമാറുമായി തര്‍ക്കമുണ്ടാകുകയും അനിലിന് നേരെ ഇവര്‍ വെടിയുതിര്‍ക്കുകയായിരുന്നു.

അനിലിനൊപ്പമുണ്ടായിരുന്ന സഹപ്രവര്‍ത്തകന്റെ മകനും വെടിവയ്പ്പില്‍ കൊല്ലപ്പെട്ടു. സംഭവത്തിനുശേഷം അക്രമികള്‍ ഓടി രക്ഷപ്പെട്ടു. ഇവരെ ഇനിയും അറസ്റ്റ് ചെയ്തിട്ടില്ല.

പ്രതികള്‍ക്ക് വേണ്ടിയുള്ള തിരച്ചില്‍ തുടരുകയാണെന്ന് മുതിര്‍ന്ന് പോലീസ് ഉദ്യോഗസ്ഥര്‍ വ്യക്തമാക്കി.
    
</TEXT>
</DOC>