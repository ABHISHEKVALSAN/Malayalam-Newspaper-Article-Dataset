<DOC>
<DOCNO>114101533028.utf8</DOCNO>
<TEXT>


           മനോജ് വധം: വിക്രമന്‍ സഞ്ചരിച്ച കാറില്‍  രക്തക്കറ    

Wednesday 15 October 2014 11:42 pm IST

        പാനൂര്‍: കതിരൂര്‍ മനോജ് വധക്കേസിലെ മുഖ്യപ്രതികളില്‍ ഒരാളായ  കതിരൂരിലെ വേണാടന്‍ വിക്രമന്‍ സഞ്ചരിച്ച ആള്‍ട്ടോ കാറില്‍   രക്തക്കറ കണ്ടെത്തി.  കഴിഞ്ഞ ദിവസം തളിപ്പറമ്പിലെ കടമ്പേരിയില്‍ നിന്നുമാണ് കാര്‍ കസ്റ്റഡിയില്‍ എടുത്തത്.
കൊലയ്ക്ക് ശേഷം തളിപ്പറമ്പില്‍ എത്തിയ വിക്രമന്‍ ബക്കളത്തെ ദേശാഭിമാനി ജീവനക്കാരന്‍ കൃഷ്ണനോടൊപ്പം പയ്യന്നൂര്‍ സഹകരണാശുപത്രിയിലേക്ക് പോയത് ഈ കാറിലായിരുന്നു. കടമ്പേരിയിലെ ഷാജുവിന്റേതാണ് കാര്‍. ഷാജുവിനെ  ചോദ്യം ചെയ്തിരുന്നു. ഷാജുവിനോട് വിവരം പറയാതെയാണ് കൃഷ്ണന്‍  കാര്‍ വിളിച്ചത്. ഷാജു തന്നെയാണ് കാറോടിച്ചത്.  രക്തക്കറ  പരിശോധനയ്ക്കായി ഫോറന്‍സിക് വിഭാഗത്തിനയച്ചു. പരിശോധന പൂര്‍ത്തീകരിച്ചു കഴിഞ്ഞ് കാര്‍ കോടതിയില്‍ ഹാജരാക്കുമെന്ന് അന്വേഷണ സംഘം അറിയിച്ചു. പയ്യന്നൂര്‍, തളിപ്പറമ്പ് ഭാഗങ്ങളിലുള്ള സിപിഎം പ്രവര്‍ത്തകരെ ചോദ്യം ചെയ്യാനായി ഇന്ന് വിളിച്ചിട്ടുണ്ട്. മനോജിനെ പോസ്റ്റ്‌മോര്‍ട്ടം ചെയ്ത ഡോക്ടറെ അന്വേഷണ സംഘം ഇന്നലെ പരിയാരം മെഡിക്കല്‍ കോളജിലെത്തി കണ്ടു.
അതിനിടെ കേസില്‍  ക്രൈംബ്രാഞ്ച് സംഘത്തിനെതിരെ സിപിഎം തയ്യാറാക്കിയ ഗൂഡാലോചന പുറത്തായി. പ്രതികളില്‍ ഒരാളായ  പ്രഭാകരന്റെ ബന്ധുക്കള്‍ സിപിഎം നേതൃത്വത്തിനെതിരെ രംഗത്ത് വന്നു.  സിപിഎം മാലൂര്‍ മുന്‍ ബ്രാഞ്ച് സെക്രട്ടറി പ്രഭാകരനെ വച്ച് അന്വേഷണ സംഘത്തെ പ്രതിസന്ധിയിലാക്കാന്‍ സിപിഎം നേതൃത്വം നടത്തിയ ഇടപെടലുകള്‍ക്കെതിരെയാണ് പ്രഭാകരന്റെ ഭാര്യ ലുധിയയും ബന്ധുക്കളും രംഗത്തെത്തിയത്.  ഭാര്യയുടെ പേരില്‍ തലശ്ശേരി സെഷന്‍സ് കോടതിയില്‍ നല്‍കിയ ഹര്‍ജികള്‍ പിന്‍വലിച്ചതിനു പിന്നില്‍ പ്രഭാകരന്റെ ബന്ധുക്കളുടെ ശക്തമായ എതിര്‍പ്പാണെന്നാണ് സൂചന. വിദഗ്ധ ചികിത്സ ആവശ്യപ്പെട്ട് പ്രഭാകരന്റെ അടിവസ്ത്രം വരെ തെളിവായി നല്‍കിയാണ് ഹര്‍ജി നല്‍കിയിരുന്നത്.
മറ്റൊരു ഹരജിയില്‍ മനോരോഗ വിദഗ്ധനെ കാണിക്കണമെന്ന ആവശ്യവും ഉന്നയിച്ചിരുന്നു. അഡ്വ. കെ.വിശ്വന്‍ കഴിഞ്ഞ ദിവസം നല്‍കിയ മൂന്നു ഹര്‍ജികളും നിരുപാധികം പിന്‍വലിക്കുന്നതായി സെഷന്‍സ് ജഡ്ജി ഷെര്‍സി മുമ്പാകെ അറിയിക്കുകയായിരുന്നു. തന്റെ ഭര്‍ത്താവിനെ ഭ്രാന്തനാക്കി ചിത്രീകരിച്ച് പാര്‍ട്ടി നേട്ടം കൊയ്യാന്‍ ശ്രമിക്കുകയാണ്. സിപിഎം നേതാക്കളുടെ പേരുകള്‍ പറയിക്കാന്‍ പ്രഭാകരനെ അതിക്രൂരമായി പോലീസ് മര്‍ദ്ദിച്ചുവെന്ന് ഇ.പി.ജയരാജന്‍ എംഎല്‍എ മാധ്യമങ്ങളോട് പറയുകയും ചെയ്തിരുന്നു.
ജുഡീഷ്യല്‍ കസ്റ്റഡി കാലാവധി കഴിഞ്ഞ് കോടതിയില്‍ ഹാജരാക്കുന്ന ദിവസം മാലൂരില്‍ സ്ത്രീകളടക്കം സ്ഥലത്തെത്തി മര്‍ദ്ദിച്ച കാര്യം പറഞ്ഞ് കോടതി വളപ്പില്‍ ബഹളമുണ്ടാക്കിയിരുന്നു. തനിക്ക് യാതൊരു പരാതിയുമില്ലെന്ന് പ്രഭാകരന്‍ ജഡ്ജിക്ക് മുമ്പാകെ സമ്മയിക്കുകയും ചെയ്തതോടെ ഭാര്യ നല്‍കിയ ഹരജി ആസൂത്രിതമായിരുന്നുവെന്ന് ബോധ്യമായിരുന്നു. അന്നത്തെ ദിവസം നടക്കേണ്ടിയിരുന്ന മാലൂര്‍ സിപിഎം ബ്രാഞ്ച് സമ്മേളനം പോലും മാറ്റിവച്ചാണ് നേതാക്കളും പരിവാരങ്ങളും എംഎല്‍എമാരായ കെ.കെ. നാരായണന്‍, ജെയിംസ് മാത്യു, കെ.കൃഷ്ണന്‍, സിപിഎം നേതാക്കളായ പി.ജയരാജന്‍, എം.വി. ജയരാജന്‍, എം. സുരേന്ദ്രന്‍, പനോളി വത്സന്‍ തുടങ്ങിയവര്‍ അന്വേഷണ സംഘത്തിനെതിരെ മര്‍ദ്ദനാരോപണവുമായി പ്രശ്‌നങ്ങള്‍ സൃഷ്ടിച്ചതും ഇതിന്റെ ഭാഗമായിരുന്നു.
    
</TEXT>
</DOC>