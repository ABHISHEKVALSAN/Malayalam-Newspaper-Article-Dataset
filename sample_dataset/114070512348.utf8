<DOC>
<DOCNO>114070512348.utf8</DOCNO>
<TEXT>


           അജ്ഞാതം ആ നയതന്ത്ര നീക്കം; കേന്ദ്രത്തിന്റെ ചരിത്രവിജയം    

Saturday 5 July 2014 12:54 pm IST

ന്യൂദല്‍ഹി: ഇറാഖിലെ സുന്നിഭീകരരുമായി കേന്ദ്രസര്‍ക്കാര്‍ നടത്തിയ നയതന്ത്രനീക്കം അജ്ഞാതം. അവ പലപല കാരണങ്ങളാല്‍ ഇപ്പോള്‍ വെളിപ്പെടുത്താവില്ല. ഒരു കാര്യം ഉറപ്പ് അവ ഒരു ദിവസം കൊണ്ട് നടത്തിയതല്ല, ദിവസങ്ങളായി തുടരുന്ന, പല തലത്തിലുള്ള നയതന്ത്ര നീക്കങ്ങളുടേയും സമ്മര്‍ദ്ദ തന്ത്രങ്ങളുടേയും ഫലമായാണ് നഴ്‌സുമാരെ രക്ഷിക്കാന്‍ ആയത്. ഇത് പ്രധാനമന്ത്രി നരേന്ദ്ര മോദിയുടേയും  വിദേശ കാര്യമന്ത്രി സുഷമ സ്വരാജിന്റെയും മോദി സര്‍ക്കാരിന്റെയും  വലിയ വിജയം കൂടിയാണ്. സുഷമാ സ്വരാജ് നേരിട്ടാണ് വിഷയത്തില്‍ ഇടപെട്ടത്. ഓരോ മണിക്കൂറിലും അവര്‍ വിവരങ്ങള്‍ തേടി, പ്രമുഖരുമായി ചര്‍ച്ച നടത്തി. ഗള്‍ഫിലെ മറ്റ് രാജ്യങ്ങളിലെ വിദേശകാര്യമന്ത്രിമാരുമായും അവര്‍ ചര്‍ച്ചകള്‍ നടത്തി. ഇതാദ്യമായാണ് വിദേശകാര്യമന്ത്രി ഇങ്ങനെ നേരിട്ട് ഇടപെടുന്നതെന്നാണ് മുന്‍നയതന്ത്ര പ്രതിനിധി ജി പാര്‍ഥസാരഥി പറഞ്ഞത്.
  നഴ്‌സുമാരെ മോചിപ്പിക്കാന്‍ പ്രവര്‍ത്തിച്ച കരങ്ങള്‍ ദേശീയ സുരക്ഷാ ഉപദേഷ്ടാവ് അജിത് ഡോവലിന്റേതും കൂടിയാണ.്  പരമ്പരാഗത നയതന്ത്രനീക്കങ്ങള്‍ക്കൊന്നും പ്രസക്തി ഇല്ലാതിരുന്നപ്പോള്‍ ദേശീയ സുരക്ഷാ ഉപദേഷ്ടാവിന്റെയും വിദേശകാര്യമന്ത്രി സുഷമാ സ്വരാജിന്റെയും അജ്ഞാതവും സമര്‍ത്ഥകരവുമായി നീക്കങ്ങളാണ് നഴ്‌സുമാരുടെ മോചനം സാധ്യമാക്കിയതെന്നാണ് വിദേശകാര്യമന്ത്രാലയ വൃത്തങ്ങള്‍ നല്‍കുന്ന സൂചന. 
ഇന്ത്യന്‍ രഹസ്യാന്വേഷണ വിഭാഗം, റിസര്‍ച്ച് ആന്റ് അനാലിസിസ് വിങ്, മിലിറ്ററി ഇന്റലിജന്‍സ് എന്നിവയുടെ സംയുക്ത പരിശ്രമങ്ങള്‍ നഴ്‌സുമാരുടെ മോചനത്തിന് പിന്നിലുണ്ടെന്നാണ് വിവരം. മുന്‍ ഐ.ബി മേധാവി കൂടിയായ അജിത് ഡോവലിന്റെ നിര്‍ദ്ദേശ പ്രകാരമാണ് മുഴുവന്‍ അറബ് രാജ്യങ്ങളിലെ വിദേശകാര്യമന്ത്രിമാരെയും പ്രശ്‌നത്തില്‍ ഇടപെടുത്തിയത്. വ്യാഴാഴ്ച രാത്രി വൈകിയും പശ്ചിമേഷ്യയിലെ മുഴുവന്‍ വിദേശകാര്യമന്ത്രിമാരെയും സൗത്ത് ബ്ലോക്കിലെ വിദേശകാര്യമന്ത്രാലയ ഓഫീസില്‍ നിന്നും സുഷമാ സ്വരാജ് വിളിക്കുമ്പോള്‍ സമീപത്തുണ്ടായിരുന്നത് അജിത് ഡോവല്‍ മാത്രം. സുന്നി ഭീകരര്‍ക്ക് രാത്രി വൈകി കൈമാറിയ ഇന്ത്യന്‍ സര്‍ക്കാരിന്റെ ആ 'രഹസ്യ അജ്ഞാത സന്ദേശ'വും വിരലിലെണ്ണാവുന്നവര്‍ക്ക് മാത്രമറിയാം.
തിക്രിതിലെ ആശുപത്രിയില്‍ കഴിഞ്ഞ നേഴ്‌സുമാര്‍ ബുധനാഴ്ചയോടെയാണ് പൂര്‍ണ്ണമായി സുന്നി ഭീകരരുടെ നിയന്ത്രണത്തിലായത്. ഇതോടെയാണ് രക്ഷാ ദൗത്യത്തിന് വേഗത കൈവന്നതും.  വ്യാഴാഴ്ച രാവിലെ മുതല്‍ ഇന്ത്യന്‍ വിദേശകാര്യ മന്ത്രാലയം വിശ്രമിച്ചതേയില്ല. മധ്യപ്രദേശിലേക്കുള്ള യാത്രമാറ്റിവെച്ച് ദല്‍ഹിയില്‍തന്നെ തങ്ങിയ സുഷമാ സ്വരാജ് നിരവധി തവണ കേരളാ മുഖ്യമന്ത്രിയുമായി ബന്ധപ്പെടുകയും രണ്ടു തവണ സൗത്ത് ബ്ലോക്കിലേക്ക് വിളിച്ചുവരുത്തുകയും ചെയ്തു. ഇന്നലെയും മുഖ്യമന്ത്രിയെ രണ്ടു തവണ സൗത്ത് ബ്ലോക്കിലേക്ക് വിളിച്ചു ചര്‍ച്ച നടത്തി. നഴ്‌സുമാരുടെ മോചനം സാധ്യമാക്കിയതെങ്ങനെയെന്ന മാധ്യമപ്രവര്‍ത്തകരുടെ ചോദ്യത്തിന് ഖ്യമന്ത്രിയും വിദേശകാര്യമന്ത്രാലയ വക്താവും ഉത്തരം നല്‍കാനാവില്ലെന്ന മറുപടിയാണ് നല്‍കിയത്. കേന്ദ്രസര്‍ക്കാരിന്റെ അതീവരഹസ്യനീക്കത്തിന്റെ പ്രാധാന്യം ഇതില്‍ നിന്നും തിരിച്ചറിയാം.
വിദേശകാര്യ ഉദ്യോഗസ്ഥരുടെ നേതൃത്വം ദേശീയ സുരക്ഷാ ഉപദേഷ്ടാവ് ഏറ്റെടുത്ത രണ്ട് ദിവസങ്ങളാണ് കഴിഞ്ഞുപോയത്. ഇറാഖിലെ സുന്നിഭീകരരുമായി ഇന്ത്യന്‍ രഹസ്യാന്വേഷണ ഏജന്‍സികള്‍ വഴി ഇടപെടലുകള്‍ നടത്തി. ഔദ്യോഗിക ഇടപെടലുകള്‍ക്ക് പകരം തന്ത്രപരമായ ഇടപെടലുകള്‍ക്ക് കളമൊരുക്കി. മറ്റ് അറബ് രാഷ്ട്രപ്രതിനിധികളെ ഇന്ത്യയ്‌ക്കൊപ്പം നിര്‍ത്തിയതും സുന്നി ഭീകരരെ സമ്മര്‍ദ്ദത്തിലാക്കി. 
ഖാണ്ഡഹാര്‍ വിമാനറാഞ്ചലില്‍ ഭീകരരുമായി വിലപേശല്‍ നടത്തി ബന്ദികളെ മോചിപ്പിച്ചതിനു പിന്നില്‍ അന്ന് രഹസ്യാന്വേഷണ വിഭാഗത്തിലെ ഉന്നത ഉദ്യോഗസ്ഥനായിരുന്ന അജിത് ഡോവലായിരുന്നു. ഈ പരിചയ സമ്പത്തും നഴ്‌സുമാരുടെ മോചനത്തിന് ഉപയോഗിക്കപ്പെട്ടു. വിദേശകാര്യമന്ത്രിയെന്ന നിലയില്‍ സുഷമാ സ്വരാജിന്റെ മികവിനുള്ള അംഗീകാരം കൂടിയായി നഴ്‌സുമാരുടെ നിരുപാധിക മോചനം. 
നാല് മില്യണിലധികം സമ്പത്തുള്ള സുന്നിഭീകര സംഘടനയ്ക്ക് നഴ്‌സുമാരെ മോചിപ്പിക്കുന്നതിന് പണം നല്‍കുകയല്ല വേണ്ടതെന്ന് ഡോവലിനറിയാം. മോചനദ്രവ്യം വാങ്ങുന്നത് അനിസ്ലാമികമാണെന്നാണ് സുന്നിഭീകരരുടെ നിലപാട്. 1999ലെ ഐസി-814വിമാനറാഞ്ചലില്‍ ബന്ദികളെ മോചിപ്പിക്കാന്‍ എന്‍ഡിഎ സര്‍ക്കാര്‍ കോടിക്കണക്കിന് പണം നല്‍കിയെന്ന പ്രചാരണവും തെറ്റാണെന്ന് പറയുന്നത് ഭീകരരുടെ ഈ നിലപാടിലാണ്. അന്ന് താലിബാര്‍ ചീഫ് മുല്ലഒമറിനും പണം വാങ്ങുന്നതിനെ എതിര്‍ത്തിരുന്നു. അന്ന് ബന്ദികളുടെ മോചനത്തിന് മുഖ്യപങ്കുവഹിച്ച ഡോവലിന് നഴ്‌സുമാരുടെ മോചനത്തിന് കൂടുതല്‍ ശക്തമായ നീക്കം നടത്തണമെന്ന് ബോധ്യമുണ്ടായിരുന്നു. 
എസ്. സന്ദീപ്

</TEXT>
</DOC>