<DOC>
<DOCNO>114032987449.utf8</DOCNO>
<TEXT>


           മരുന്നു കമ്പനി പരാതി നല്‍കി; മെഡിക്കല്‍ സര്‍വ്വീസസ്‌ കോര്‍പ്പറേഷന്‍ എംഡിക്കെതിരെ അന്വേഷണം    

Saturday 29 March 2014 8:25 pm IST

        തിരുവനന്തപുരം: മരുന്നു കമ്പനിയില്‍ നിന്ന്‌ വന്‍തുക കോഴയായി കൈപ്പറ്റിയെന്ന ആരോപണത്തെ തുടര്‍ന്ന്‌ മെഡിക്കല്‍ സര്‍വ്വീസസ്‌ കോര്‍പ്പറേഷന്‍ എംഡിക്കെതിരെ അന്വേഷണം. കെഎംഎസ്സിഎല്‍ എംഡി കമലാഹര്‍ വന്‍തുക കൈപറ്റിയതിന്റെ രേഖകള്‍ സഹിതം മരുന്ന്‌ നിര്‍മാണ കമ്പനി മുഖ്യമന്ത്രിക്കും ആരോഗ്യമന്ത്രിക്കും നല്‍കിയ പരാതിയുടെ അടിസ്ഥാനത്തിലാണ്‌ ആരോഗ്യമന്ത്രി അന്വേഷണത്തിന്‌ ഉത്തരവിട്ടിരിക്കുന്നത്‌. കേരള മെഡിക്കല്‍ സര്‍വീസ്‌ കോര്‍പ്പറേഷന്‌ ഐവി ഫ്ലൂയിഡുകള്‍ വിതരണം ചെയ്യുന്ന ഉത്തരേന്ത്യന്‍ കമ്പനിയായ ഡിജെ ലബോറട്ടറീസാണ്‌ കോര്‍പ്പറേഷന്‍ എംഡി കമലാഹറിനെതിരെ ഗുരുതര അഴിമതി ആരോപണങ്ങള്‍ പരാതിയായി ഉന്നയിച്ചിരുന്നത്‌. ഈ മാസം 18നാണ്‌ പരാതി നല്‍കിയത്‌.
മുഖ്യമന്ത്രിയുടെ നിര്‍ദേശപ്രകാരമാണ്‌ പരാതിയെ കുറിച്ച്‌ പ്രാഥമിക പരിശോധനാ റിപ്പോര്‍ട്ട്‌ സമര്‍പ്പിക്കാന്‍ ആരോഗ്യമന്ത്രി ആരോഗ്യ സെക്രട്ടറിയോട്‌ ആവശ്യപ്പെട്ടത്‌. മരുന്ന്‌ നല്‍കിയതിന്റെ പേരില്‍ 75 ലക്ഷം രൂപ മെഡിക്കല്‍ സര്‍വ്വീസസ്‌ കോര്‍പ്പറേഷന്‍ കുടിശ്ശിക വരുത്തിയിട്ടുണ്ട്‌. കുടിശ്ശിക ആവശ്യപ്പെട്ടപ്പോഴാണ്‌ കഴിഞ്ഞ ജൂലൈയില്‍ എംഡി ആദ്യമായി വെല്‍ഫെയര്‍ ഫണ്ടിലേക്കെന്ന പേരില്‍ കമ്മിഷന്‍ ആവശ്യപ്പെട്ടത്‌. തുക നല്‍കാത്തതിനെ തുടര്‍ന്ന്‌ കമ്പനിയെ കരിമ്പട്ടികയില്‍ പെടുത്തുമെന്ന്‌ കാണിച്ച്‌ നോട്ടീസ്‌ അയച്ചു. പിന്നീട്‌ കരിമ്പട്ടികയില്‍ പെടുത്താതിരിക്കണമെങ്കില്‍ രണ്ടര ലക്ഷം രൂപ നല്‍കണമെന്നും എം ഡി ആവശ്യപ്പെട്ടു. ഇതേ തുടര്‍ന്ന്‌ ആഗസ്ത്‌ 31ന്‌ മുംബൈയില്‍ വച്ച്‌ ഒരു ലക്ഷം രൂപ കൈമാറിയെന്നും പരാതിയില്‍ പറയുന്നു.
പല ഘട്ടങ്ങളിലായി എംപ്ലോയീസ്‌ വെല്‍ഫെയര്‍ ഫണ്ടിലേക്ക്‌ സംഭാവനയെന്ന പേരില്‍ തിരുവനന്തപുരത്തും മുംബൈയിലുമുള്ള ഹോട്ടലുകളില്‍ തന്നെ നേരിട്ടു കണ്ട്‌ എംഡി വന്‍ തുക കൈപറ്റിയിട്ടുണ്ടെന്ന്‌ ഡിജെ ലാബോറട്ടറീസ്‌ സിഇഒ കൈലാസ്‌ ജിന്‍ഡാല്‍ മുഖ്യമന്ത്രിക്കും ആഭ്യന്തര മന്ത്രിക്കും ആരോഗ്യമന്ത്രിക്കും നല്‍കിയ പരാതിയില്‍ പറയുന്നു. എംഡി ഫോണില്‍ വിളിച്ചതിന്റെ രേഖകളും ഹോട്ടല്‍ ബില്ലുകളും പരാതിക്കൊപ്പം ഹാജരാക്കിയിട്ടുണ്ട്‌.
അതേസമയം ചട്ടങ്ങള്‍ ലംഘിച്ചതിനെ തുടര്‍ന്ന്‌ സര്‍ക്കാര്‍ കരിമ്പട്ടികയില്‍പ്പെടുത്തിയ മരുന്നുകമ്പനിയാണ്‌ തനിക്കെതിരെ ആരോപണം രംഗത്തുവന്നിരിക്കുന്നതെന്നാണ്‌ ഉന്നയിക്കുന്നതെന്നാണ്‌ ഇതുസംബന്ധിച്ച്‌ കോര്‍പ്പറേഷന്‍ എംഡി കമലാഹര്‍ നല്‍കുന്ന വിശദീകരണം.
    
</TEXT>
</DOC>