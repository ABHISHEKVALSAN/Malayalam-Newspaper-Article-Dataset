<DOC>
<DOCNO>114061608219.utf8</DOCNO>
<TEXT>


           ഭരണാധികാരികളെ അപമാനിക്കുന്നത്‌ സ്വന്തമായി ആശയം ഇല്ലാത്തവര്‍: കുമ്മനം    

Monday 16 June 2014 11:10 pm IST

        കൊച്ചി: സ്വന്തമായി ഒരാശയം ഉയര്‍ത്തിപ്പിടിക്കാന്‍ ഇല്ലാത്തവരാണ്‌ ഭരണാധികാരികളെ അപമാനിക്കുന്നതെന്ന്‌ ഹിന്ദുഐക്യവേദി സംസ്ഥാനജനറല്‍ സെക്രട്ടറി കുമ്മനം രാജശേഖരന്‍.
സമീപകാലത്ത്‌ പല കോളേജ്‌ മാഗസിനുകളിലും നരേന്ദ്ര മോദിക്കും വിവിധ രാഷ്ട്രീയപാര്‍ട്ടി നേതാക്കള്‍ക്കും എതിരെ നടത്തിക്കൊണ്ടിരിക്കുന്ന പരാമര്‍ശങ്ങള്‍ സീമകളെല്ലാം ലംഘിക്കുകയാണ്‌. അവ നാടിനെ സ്നേഹിക്കുന്നവരുടെയെല്ലാം ആശങ്കയും ഉത്കണ്ഠയും അമര്‍ഷവും ക്ഷണിച്ചുവരുത്തുന്നതാണ്‌. ആശയം ഇല്ലാത്തവരാണ്‌ തരംതാണ പദപ്രയോഗങ്ങളിലൂടെ പ്രതിയോഗികളെ നേരിടുക. ആയുധം എടുക്കുകയും ,യാതൊരു തത്വദീക്ഷയും ഇല്ലാതെ നന്മകള്‍ എന്ത്‌ കണ്ടാലും അതിനെ എതിര്‍ക്കുകയും ചെയ്യുന്നത്‌ ആശയദാരിദ്ര്യം നേരിടുന്നവരാണ്‌. മറ്റുള്ളവരെ വിലകുറഞ്ഞ ഭാഷയില്‍ നഖശിഖാന്തം എതിര്‍ക്കുകയും തരംതാണ രീതിയില്‍ പ്രതികരിക്കുകയും ചെയ്യുന്നതും അത്തരക്കാരാണ്‌.
കുന്നംകുളം കോളേജിലും ഗുരുവായൂര്‍ ശ്രീകൃഷ്ണ കോളേജിലും മാഗസിനുകളില്‍ പ്രധാനമന്ത്രി നരേന്ദ്ര മോദിക്കും വിവിധ പാര്‍ട്ടി നേതാക്കള്‍ക്കും മാതാ അമൃതാനന്ദമയിദേവിക്കും എതിരെ വന്ന പരാമര്‍ശങ്ങള്‍ വസ്തുനിഷ്ഠമല്ല എന്നത്‌ മാത്രമല്ല ഒരിക്കലും ഒരു സംസ്കാരമുള്ള സമൂഹത്തിന്‌ ഭൂഷണവുമല്ല. ധര്‍മവും നീതിയും ശാന്തിയും പുലരണം എന്നാഗ്രഹിക്കുന്നവര്‍ അധിവസിക്കുന്ന നാടുമായി പൊരുത്തപ്പെടുന്നവയല്ല ഈ പരാമര്‍ശങ്ങള്‍.നമ്മുടെ നാടിന്‌ മഹത്തായ പാരമ്പര്യമുണ്ട്‌. വ്യക്തികളെ തെരഞ്ഞെടുത്ത്‌ അവരെ അപകീര്‍ത്തിപ്പെടുത്തുകയും തേജോവധം ചെയ്യുകയും ചെയ്യുന്നത്‌ പരിഷ്കൃത സമൂഹത്തിന്‌ ചേര്‍ന്നതല്ല.
ചില പ്രസിദ്ധീകരണങ്ങളിലും ഇത്തരം പ്രവണതകള്‍ കടന്നുകൂടിയിട്ടുണ്ട്‌. ഒരു പ്രസിദ്ധീകരണം സ്വന്തമായി ഉണ്ട്‌ എന്നുള്ളതുകൊണ്ട്‌ ആര്‍ക്കെതിരെയും എന്തും എഴുതാം എന്നുള്ള നിലപാട്‌ ശരിയല്ല. മാധ്യമസ്വാതന്ത്ര്യവും അഭിപ്രായ പ്രചാരണത്തിനുള്ള സ്വാതന്ത്ര്യവും മറ്റുള്ളവരുടെ വ്യക്തിസ്വാതന്ത്ര്യത്തെ ഹനിക്കരുത്‌..മോദിയെ ഭാരതത്തിലെ ജനതയാണ്‌ അധികാരത്തില്‍ ഏറ്റിയതാണ്‌. അദ്ദേഹത്തിന്റെ ആശയങ്ങളിലോ നിലപാടുകളിലോ അഭിപ്രായവ്യത്യാസം ഉണ്ടാവാം. എന്നാല്‍ ഒരു നാടിന്റെ പ്രധാനമന്ത്രി ആ ജനതയുടെ മുഴുവന്‍ ഭരണത്തലവനാണ്‌. രാഷ്ട്രത്തിന്റെ ഭരണചക്രം തിരിക്കുന്ന ഏറ്റവും സമുന്നതനായ ഭരണാധികാരിയാണ്‌. അങ്ങനെയൊരാളെ വ്യക്തിഹത്യ നടത്തുന്നത്‌ രാഷ്ട്രനിന്ദകൂടിയാണ്‌. 
അഭിപ്രായവ്യത്യാസത്തിലുപരി ശത്രുത വച്ചുകൊണ്ട്‌ ജനങ്ങളെ തെറ്റിദ്ധരിപ്പിച്ചു പ്രധാനമന്ത്രിക്ക്‌ എതിരെ തിരിച്ചുവിടുന്ന പ്രവൃത്തി നാടിന്‌ ഭൂഷണമല്ല. വിമര്‍ശനങ്ങള്‍ അതിര്‌ കടന്നാല്‍ അവ വിമര്‍ശനങ്ങളല്ല. പ്രതിയോഗിയെ ഉന്മൂലനം ചെയ്യാനുള്ള ഹീനതന്ത്രത്തിന്റെ ഭാഗമാണ്‌. വിമര്‍ശിക്കുന്നതിന്‌ അതിന്റേതായ മാനദണ്ഡങ്ങളും നിലവാരവുമുണ്ട്‌. കുമ്മനം പ്രസ്താവനയില്‍ തുടര്‍ന്നു.
    
</TEXT>
</DOC>