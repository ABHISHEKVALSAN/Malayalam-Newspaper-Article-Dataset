<DOC>
<DOCNO>114031583561.utf8</DOCNO>
<TEXT>


           ഇടുക്കിയില്‍ ആയിരത്തോളം സിപിഎമ്മുകാര്‍ ബിജെപിയില്‍     

Saturday 15 March 2014 10:25 pm IST

ഇടുക്കി: കൊക്കയാര്‍ പഞ്ചായത്തില്‍ ആയിരത്തോളം സിപിഎം പ്രവര്‍ത്തകര്‍ ബിജെപിയില്‍ ചേര്‍ന്നു. സിപിഎം ഏരിയ കമ്മറ്റി അംഗവും പഞ്ചായത്ത്‌ വികസന കാര്യ സ്റ്റാന്‍ഡിംഗ്‌ കമ്മറ്റി ചെയര്‍മാനുമായിരുന്ന സണ്ണി, ലോക്കല്‍ കമ്മറ്റി അംഗവും കൊക്കയാര്‍ പഞ്ചായത്ത്‌ മെമ്പറുമായിരുന്ന ധര്‍മ്മിഷ്ഠന്‍ എന്നിവരുടെ നേതൃത്വത്തിലാണ്‌ സിപിഎം പ്രവര്‍ത്തകര്‍ ബിജെപിയില്‍ ചേര്‍ന്നത്‌. മുണ്ടക്കയം ടൗണില്‍ നിന്ന്‌ വാദ്യമേളങ്ങളുടെ അകമ്പടിയോടെ പ്രകടനമായി 35-ാ‍ം മെയിലില്‍ എത്തി അവിടെ പാപ്പന്‍ മെമ്മോറിയല്‍ സ്കൂള്‍ ഗ്രൗണ്ടില്‍ ചേര്‍ന്ന പൊതുയോഗത്തില്‍ ബിജെപി സംസ്ഥാന പ്രസിഡന്റ്‌ വി. മുരളീധരന്‍ ഇവരെ പാര്‍ട്ടിയിലേക്ക്‌ സ്വാഗതം ചെയ്തു. ജില്ലാ പ്രസിഡന്റ്‌ പി.എ. വേലുക്കുട്ടന്‍ അദ്ധ്യക്ഷനായിരുന്നു. സിപിഎം അടിസ്ഥാന ജനവിഭാഗങ്ങളില്‍ നിന്നും അകന്ന്‌ പോകുകയും മുതലാളിവര്‍ഗ്ഗ താല്‍പ്പര്യങ്ങളില്‍ കൂടുതല്‍ ശ്രദ്ധ ചെലുത്താന്‍ തുടങ്ങുകയും ചെയ്തതോടെയാണ്‌ അധ്വാനിക്കുന്ന ജനവിഭാഗങ്ങള്‍ക്ക്‌ മറ്റ്‌ മാര്‍ഗ്ഗങ്ങള്‍ തേടേണ്ടിവരുന്നതെന്ന്‌ യോഗം ഉദ്ഘാടനം ചെയ്തുകൊണ്ട്‌ വി. മുരളീധരന്‍ പറഞ്ഞു. 
ബിജെപി ഇടുക്കി പാര്‍ലമെന്റ്‌ സ്ഥാനാര്‍ത്ഥി അഡ്വ. സാബു വര്‍ഗ്ഗീസ്‌, സംസ്ഥാന സെക്രട്ടറിമാരായ അഡ്വ. നാരായണന്‍ നമ്പൂതിരി, എ.ജി. ഉണ്ണികൃഷ്ണന്‍, മേഖല പ്രസിഡന്റ്‌ പ്രതാപചന്ദ്രവര്‍മ്മ, ജില്ലാ ജന. സെക്രട്ടറി വിനോദ്‌ ജെ. കൈമള്‍, ജില്ലാ ട്രഷറര്‍ ജി. കൃഷ്ണന്‍കുട്ടി തുടങ്ങിയവര്‍ പ്രസംഗിച്ചു.
    
</TEXT>
</DOC>