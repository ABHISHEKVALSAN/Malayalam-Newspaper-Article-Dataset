<DOC>
<DOCNO>114091624613.utf8</DOCNO>
<TEXT>


           കേരളം അനാഥാലയ മാഫിയയുടെ പിടിയില്‍; പിന്നില്‍ മുസ്ലീം ലീഗ്    

Tuesday 16 September 2014 8:30 pm IST

        തിരുവനന്തപുരം: സംസ്ഥാനം അനാഥാലയ മാഫിയയുടെ പിടിയില്‍. അനാഥാലയങ്ങള്‍ വഴി സാമ്പത്തിക തിരിമറി അടക്കം രാജ്യസുരക്ഷ പോലും അപകടപ്പെടുത്തുന്ന തരത്തിലുള്ള പ്രവര്‍ത്തനങ്ങളാണ് മാഫിയ നടത്തുന്നത്.

സാമൂഹ്യനീതി വകുപ്പു വഴിയാണ് അനാഥാലയ മാഫിയകള്‍ക്ക് നിയമപരിരക്ഷയും ഗ്രാന്റുകളും ലഭിക്കുന്നത്. സര്‍ക്കാര്‍ സ്‌പോണ്‍സര്‍ ചെയ്യുന്ന ഇത്തരം മാഫിയകള്‍ക്കെതിരെ കേന്ദ്ര സര്‍ക്കാര്‍ ശക്തമായ നിലപാടെടുക്കണമെന്ന ആവശ്യം ഉയര്‍ന്നിട്ടുണ്ട്.

കേരളത്തിലെ അനാഥാലയ മാഫിയ പ്രവര്‍ത്തിക്കുന്നത് മുസ്ലീംലീഗിന്റെ അനുവാദത്തോടെയാണ്. വിദേശ പണം എത്തിക്കാന്‍ യാതൊരു തടസ്സവും ഉണ്ടാകാതിരിക്കാനും അതുവഴി മതംമാറ്റം അടക്കമുള്ള രാജ്യദ്രോഹപരമായ നീക്കങ്ങളുമാണ് ഇവരുടെ ലക്ഷ്യം. കൂടാതെ സര്‍ക്കാരിന്റെ ഗ്രാന്റുകള്‍ തട്ടിയെടുക്കാനും ഇത്തരം സ്ഥാപനങ്ങളെ ഉപയോഗിക്കുന്നു.

മതിയായ രേഖകളില്ലാതെ അന്യസംസ്ഥാനത്തു നിന്നും കുട്ടികളെ കടത്തിക്കൊണ്ടുവന്ന കോഴിക്കോട് മുക്കം, മണാശേരി ഉള്‍പ്പെടെ സംസ്ഥാനത്തെ 25 ഓളം അനാഥാലയങ്ങള്‍ ഗ്രാന്റിനത്തില്‍ തട്ടിയെടുത്തത് ലക്ഷങ്ങളാണെന്ന് ലോക്കല്‍ ഫണ്ട് ഓഡിറ്റില്‍ കണ്ടെത്തിയിരുന്നു. തുടര്‍ന്ന് സാമൂഹ്യനീതി വകുപ്പ് ഡയറക്ടറോട് സര്‍ക്കാര്‍ റിപ്പോര്‍ട്ട് ആവശ്യപ്പെട്ടു. ഇതിന്റെ അടിസ്ഥാനത്തില്‍ അനാഥാലയങ്ങള്‍ക്ക് ഗ്രാന്റ് നല്‍കാന്‍ ശുപാര്‍ശ ചെയ്ത സാമൂഹ്യനീതി ജില്ലാ ഓഫീസര്‍മാരേയും, സ്ഥാപന ഉടമകളെയും വിളിച്ച് വരുത്തി വിശദീകരണം തേടി. എന്നാല്‍, സാമൂഹ്യനീതി വകുപ്പ് ഡയറക്ടര്‍ സര്‍ക്കാരിന് റിപ്പോര്‍ട്ട് നല്‍കിയില്ല. ജില്ലാ ഓഫീസര്‍മാരുടെ വിശദീകരണം മിനിട്‌സ് ചെയ്തിട്ടുമില്ല.

സര്‍ക്കാര്‍ ഫണ്ട് തട്ടിയെടുക്കുന്ന അനാഥാലയങ്ങളുടെ ഉടമസ്ഥന്‍മാര്‍ പ്രധാനമായും ലീഗ് നേതാക്കളാണ്. ഇവരുടെ ബിനാമികളോ, സ്വന്തക്കാരോ ആയിരിക്കും പ്രത്യക്ഷത്തില്‍ സ്ഥാപനത്തിന്റെ ഉടമ. സാമൂഹ്യനീതി വകുപ്പ് ലീഗ് മന്ത്രിയുടെ കീഴിലായതു കൊണ്ടുതന്നെ ഇവിടെ നിന്നുള്ള എല്ലാവിധ സഹായങ്ങളും അനാഥാലയ മാഫിയകള്‍ തട്ടിയെടുക്കുന്നുണ്ട്.

സ്ഥാപനങ്ങളിലുള്ള കുട്ടികളുടെ എണ്ണത്തിനനുസരിച്ചാണ് ഗ്രാന്റുകള്‍ ലഭിക്കുന്നത്.എത്ര കുട്ടികള്‍ താമസിക്കുന്നു, അവര്‍ക്ക് എന്തൊക്കൊ ആവശ്യങ്ങളുണ്ട് എന്നൊക്കെ കണ്ടെത്തി റിപ്പോര്‍ട്ടു നല്‍കുന്നത് ജില്ലാ സാമൂഹ്യനീതി വകുപ്പ് ഓഫീസര്‍മാരാണ്. സര്‍ക്കാര്‍ഗ്രാന്റ് ലഭിച്ചില്ലെങ്കില്‍ അനാഥാലയങ്ങള്‍ മുഴുപ്പട്ടിണിയിലാകുമെന്നാണ് ഇവര്‍ നല്‍കുന്ന റിപ്പോര്‍ട്ടുകളില്‍ പറയുന്നത്. വടക്കന്‍ കേരളത്തിലാണ് ഇത്തരം തട്ടിപ്പുകള്‍ കൂടുതലും.

കുട്ടികളുടെ തലയെണ്ണി വിദേശത്തു നിന്നും, സര്‍ക്കാരില്‍ നിന്നും പണം തട്ടുന്ന അനാഥാലയ മാഫിയകളുടെ കണ്ണികളായി പ്രവര്‍ത്തിക്കുന്നവരില്‍ ചിലര്‍ സാമൂഹ്യനീതി വകുപ്പിലെ താത്ക്കാലിക ജീവനക്കാരാണ്. സര്‍ക്കാര്‍ ഗ്രാന്റ് തട്ടിയെടുത്ത സംഭവം ഉയര്‍ന്നുവന്നതിന് കാരണം ഝാര്‍ഖണ്ഡില്‍ നിന്നും കുട്ടികളെ എത്തിച്ചതുമായി ബന്ധപ്പെട്ടാണ്. ഗ്രാന്റുകള്‍ തട്ടിയെടുക്കുന്നതിന് കൂട്ടു നില്‍ക്കുന്നത് സാമൂഹ്യനീതി വകുപ്പിനു കീഴിലുള്ള ഓര്‍ഫനേജ് കണ്‍ട്രോള്‍ ബോര്‍ഡും. ഓര്‍ഫനേജ് കണ്‍ട്രോള്‍ ബോര്‍ഡില്‍ മെമ്പര്‍ സെക്രട്ടറി തസ്തികയില്‍ മുസ്ലീംലീഗിന്റെ സഹയാത്രികനായ ഉദ്യോഗസ്ഥനാണുള്ളത്. ഇദ്ദേഹം സര്‍ക്കാര്‍ സര്‍വ്വീല്‍ നിന്ന് വിരമിച്ചിട്ടും കരാര്‍ വ്യവസ്ഥയില്‍ നിയമനം നല്‍കിയിരിക്കുകയാണ്.

ഒരുവര്‍ഷത്തേക്കാണ് ഇദ്ദേഹത്തെ നിയമിച്ചതെങ്കിലും കരാര്‍ നീട്ടി നല്‍കാന്‍ നീക്കം നടക്കുകയാണ്. ഇന്നു നടക്കുന്ന മന്ത്രിസഭാ യോഗത്തില്‍ ഇതു സംബന്ധിച്ച ഫയല്‍ മുഖ്യമന്ത്രിയുടെ സമ്മതത്തോടെ അംഗീകരിപ്പിക്കുന്നതിനാണ് ശ്രമം.

എ.എസ്. ദേവ്

 
    
</TEXT>
</DOC>