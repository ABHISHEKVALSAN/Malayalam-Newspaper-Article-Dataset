<DOC>
<DOCNO>114032285443.utf8</DOCNO>
<TEXT>


           വിഎസ്‌ പുസ്തകമെഴുതിയത്‌ സ്ത്രീത്വത്തെ വിറ്റ്‌ കാശുണ്ടാക്കാന്‍: തിരുവഞ്ചൂര്‍    

Saturday 22 March 2014 10:13 pm IST

        കോട്ടയം: 'ഇരകള്‍ വേട്ടയാടപ്പെടുമ്പോള്‍' എന്ന പുസ്തകം എഴുതിയ വി.എസ്‌ അച്യുതാനന്ദന്‍ സ്ത്രീത്വത്തെ വിറ്റ്‌ സമ്പത്ത്‌ നേടാനാണോ ലക്ഷ്യമിട്ടതെന്ന്‌ വ്യക്തമാക്കണമെന്ന്‌ മന്ത്രി തിരുവഞ്ചൂര്‍ രാധാകൃഷ്ണന്‍ ആവശ്യപ്പെട്ടു. കോട്ടയത്ത്‌ മാധ്യമപ്രവര്‍ത്തകരോട്‌ സംസാരിക്കുകയായിരുന്നു അദ്ദേഹം. ടി.പി ചന്ദ്രശേഖരന്‍ വധത്തെപ്പറ്റി പുസ്തകം എഴുതിയതിനെ വിഎസ്‌ വിമര്‍ശിച്ചതിന്റെ പശ്ചാത്തലത്തിലാണ്‌ തിരുവഞ്ചൂരിന്റെ പ്രതികരണം. വിഎസ്‌ തിയറി അദ്ദേഹത്തിനും ബാധകമാണോ. അവനവന്‌ ചേരാത്ത കുപ്പായം മറ്റുള്ളവരുടെ മേല്‍ അടിച്ചേല്‍പിക്കാന്‍ ശ്രമിക്കരുത്‌. 
ടി.പി ചന്ദ്രശേഖരന്‍ വധവുമായി ബന്ധപ്പെട്ട മുന്‍ നിലപാടില്‍ നിന്ന്‌ മറുകണ്ടം ചാടിയതിന്റെ ലക്ഷ്യം എന്താണ്‌ എന്ന സത്യം കേരള സമൂഹത്തോട്‌ തുറന്നു പറയാന്‍ വി.എസ്‌ അച്യുതാനന്ദന്‍ തയ്യാറകണം. 
കേരള കോണ്‍ഗ്രസ്‌ വൈസ്‌ ചെയര്‍മാനും ചീഫ്‌ വിപ്പുമായ പി.സി ജോര്‍ജ്ജ്‌ കോട്ടയത്ത്‌ പ്രചരണത്തിന്‌ ഇറങ്ങാത്തത്‌ എന്താണെന്ന്‌ അറിയില്ല. പി.സി ജോര്‍ജ്ജിന്റെ മണ്ഡലം പത്തനംതിട്ട ലോക്സഭാ മണ്ഡലത്തിലാണ്‌. അതിനാല്‍ അദ്ദേഹം അവിടെ പ്രവര്‍ത്തനത്തില്‍ വ്യാപൃതനായിരിക്കുമെന്നാണ്‌ കരുതുന്നത്‌. വയനാട്ടില്‍ വനത്തിന്‌ തീയിട്ടതുമായി ബന്ധപ്പെട്ട്‌ 18 കേസുകള്‍ രജിസ്റ്റര്‍ ചെയ്തിട്ടുണ്ട്‌. അന്വേഷണ നടപടികള്‍ പുരോഗമിക്കുകയാണ്‌ എന്നും തിരുവഞ്ചൂര്‍ പറഞ്ഞു.
    
</TEXT>
</DOC>