<DOC>
<DOCNO>114031282515.utf8</DOCNO>
<TEXT>


           ദേവയാനിക്കെതിരെ പരാതി നല്‍കിയ വീട്ടുജോലിക്കാരി വിവാഹമോചനത്തിന്     

Wednesday 12 March 2014 2:18 pm IST

വാഷിംഗ്ടണ്‍: നയതന്ത്ര പ്രതിനിധി ദേവയാനി ഖൊബ്രഗഡയ്ക്കെതിരെ പരാതി നല്‍കിയ വീട്ടുജോലിക്കാരി സംഗീത റിച്ചാര്‍ഡും ഭര്‍ത്താവ് ഫിലിപ്പ് റിച്ചാര്‍ഡും വീവാഹ മോചിതരാകുന്നു. സംഗീത തന്നോട് വിശ്വാസവഞ്ചന കാട്ടിയെന്ന് ഫിലിപ്പ് ആരോപിച്ചു. ഇരുവരും ഇപ്പോള്‍ അമേരിക്കയിലാണുള്ളത്. 

സംഗീത റിച്ചാര്‍ഡും ഫിലിപ്പും ജനുവരിയില്‍ വിവാഹ മോചനത്തിന് അപേക്ഷ നല്‍കിയെന്നാണ് ഇപ്പോള്‍ പുറത്തു വരുന്ന വിവരം. സംഗീത തന്നോട് കള്ളം പറഞ്ഞുവെന്നും ചില ബന്ധങ്ങള്‍ മറച്ചുവച്ചുവെന്നും ഫിലിപ്പ് ആരോപിക്കുന്നു. വിവാഹമോചനം നേടിയാലും ദേവയാനിക്കെതിരായ കേസില്‍ താന്‍ സംഗീതയ്ക്ക് സഹായം നല്‍കുമെന്ന് ഫിലിപ്പ് പറഞ്ഞു. വലിയ പീഡനമാണ് സംഗിതയ്ക്ക് ഏല്‍ക്കേണ്ടിവന്നതെന്നും വേതനം കുറഞ്ഞതല്ല പ്രശ്നമെന്നും ഫിലിപ്പ് പറയുന്നു.

ദേവയാനിയുടെ വീട്ടില്‍ നിന്നും സംഗീത ഒളിച്ചോടിയെന്ന ആരോപണം ശരിയല്ലെന്നും ഫിലിപ്പ് വ്യക്തമാക്കി. സംഗീതയുടെയും ഭര്‍ത്താവിന്റെയും ഈ നീക്കത്തിന് പിന്നിലെ യഥാര്‍ത്ഥ ഉദ്ദേശ്യം എന്തെന്ന് മനസിലായിട്ടില്ലെന്ന് ഉദ്യോഗസ്ഥര്‍ പറഞ്ഞു. ദേവയാനിക്കെതിരെയുള്ള കേസ് ഇതുവരെ അമേരിക്ക പിന്‍‌വലിച്ചിട്ടില്ല. നയതന്ത്രപരിരക്ഷകള്‍ അംഗീകരിച്ച് നടപടികള്‍ തത്ക്കാലം മരവിപ്പിച്ചിരിക്കുകയാണ്. 

ദല്‍ഹിയിലെ മൊസാംബിക് എംബസിയില്‍ ഡ്രൈവറായിരുന്നു ഫിലിപ്പ്. ഇവരുടെ രണ്ടു മക്കളും ഇപ്പോള്‍ അമേരിക്കയിലാണ്.

    
</TEXT>
</DOC>