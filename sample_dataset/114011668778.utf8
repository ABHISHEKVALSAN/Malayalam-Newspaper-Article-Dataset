<DOC>
<DOCNO>114011668778.utf8</DOCNO>
<TEXT>


           പാക്‌ ചാരവനിതയുമായി ശശി തരൂരിന്‌ ബന്ധം    

Thursday 16 January 2014 10:28 pm IST

തിരുവനന്തപുരം: പാകിസ്താന്‍ ഏജന്റായ വനിതയുമായി കേണ്ടമന്ത്രി ശശിതരൂരിന്‌ ബന്ധമെന്ന്‌ ഭാര്യ സുനന്ദപുഷ്കര്‍. തരൂരിന്റെ ട്വിറ്റര്‍ അക്കൗണ്ടില്‍ ഇതിന്റെ തെളിവുകള്‍ പോസ്റ്റ്‌ ചെയ്തത്‌ താനെന്നും സുനന്ദ വെളിപ്പെടുത്തി. ദ ന്യൂ ഇന്ത്യന്‍ എക്സ്പ്രസ്‌ പത്രത്തിന്‌ നല്‍കിയ അഭിമുഖത്തിലാണ്‌ സുനന്ദയുടെ വെളിപ്പെടുത്തല്‍. 2013 ഏപ്രില്‍ മുതല്‍ തരൂരിന്‌ പാക്‌ മാധ്യമപ്രവര്‍ത്തക മെഹര്‍ തരാരുമായി ബന്ധമുണ്ടെന്നും സുനന്ദ വ്യക്തമാക്കി. ഐഎസ്‌ഐ ഏജന്റായ മെഹര്‍, തരൂരിനെ പ്രലോഭിപ്പിക്കാന്‍ ശ്രമിക്കുകയാണ്‌. ഐപിഎല്‍ വിവാദത്തില്‍ അടക്കം തരൂരിന്‌ വേണ്ടി താന്‍ കുറ്റം ഏറ്റെടുത്തു. ഇനി സഹിക്കാനാകില്ല. സ്ത്രീ, ഭാര്യ എന്നീ നിലകളില്‍ മാനസികമായി തകര്‍ന്നതായും അവര്‍ പറഞ്ഞു. മെഹര്‍ തരാരും തരൂരും തമ്മില്‍ നിരന്തരം ഫോണില്‍ ബന്ധപ്പെടാറുണ്ടെന്നും ഇവര്‍ പരസ്പരം സന്ദേശങ്ങള്‍ കൈമാറിയതിന്റെ തെളിവുകള്‍ തന്റെ പക്കലുണ്ടെന്നും സുനന്ദ പറഞ്ഞു. ബുധനാഴ്ച തരൂരിന്റെ അക്കൗണ്ടില്‍ നിന്നും പാക്‌ മാധ്യമപ്രവര്‍ത്തകയ്ക്ക്‌ സന്ദേശം പോയിരുന്നു. മെഹര്‍ തരാര്‍ ഫോണിലൂടെ തരൂരിനയച്ച സന്ദേശങ്ങളാണ്‌ സുനന്ദ തരൂരിന്റെ ട്വിറ്ററിലൂടെ തന്നെ പുറത്തുവിട്ടത്‌. തരൂരിന്റെ ആക്കൗണ്ട്‌ വഴി ബുധനാഴ്ച ട്വീറ്റ്‌ ചെയ്തത്‌ താനാണെന്നും സുനന്ദ വെളിപ്പെടുത്തി്‌. തന്റെ അക്കൗണ്ട്‌ ഹാക്ക്‌ ചെയ്യപ്പെട്ടെന്നായിരുന്നു തരൂരിന്റെ വിശദീകരണം.
സുനന്ദയുടെ പ്രതികരണത്തിന്‌ മറുപടിയില്ലെന്ന്‌ പാകിസ്താനി മാധ്യമപ്രവര്‍ത്തക മെഹര്‍ തരാര്‍ പറഞ്ഞു. താന്‍ പാകിസ്താന്‍ ചാര വനിതയാണെന്ന ആരോപണം സുനന്ദയുടെ മനോനില ശരിയല്ലാത്തതിനാലാണെന്നും തരാര്‍ ട്വിറ്ററില്‍ പ്രതികരിച്ചു. സുനന്ദയ്ക്കെതിരെ നിയമനടപടി സ്വീകരിക്കുമെന്നും അവര്‍ കൂട്ടിചേര്‍ത്തു.
കഴിഞ്ഞ ദിവസമാണ്‌ ശശി തരൂരിന്റെ ട്വിറ്റര്‍ അക്കൗണ്ട്‌ ഹാക്ക്‌ ചെയ്യപ്പെട്ടത്‌. ഹാക്ക്‌ ചെയ്യപ്പെട്ട വിവരം മന്ത്രി തന്നെയാണ്‌ ട്വിറ്ററിലൂടെ അറിയിച്ചത്‌. തന്റെ ട്വിറ്റര്‍ ഹാക്ക്‌ ചെയ്യപ്പെട്ടതായും അക്കൗണ്ട്‌ തല്‍ക്കാലത്തേക്ക്‌ മരവിപ്പിക്കുകയാണെന്നും ബുധനാഴ്ച വൈകിട്ട്‌ 5.48ന്‌ പോസ്റ്റ്‌ ചെയ്ത ട്വീറ്റില്‍ തരൂര്‍ വ്യക്തമാക്കി. പാകിസ്താനിലെ മാദ്ധ്യമപ്രവര്‍ത്തക മെഹര്‍ തരാറിനുള്ള ചില അനാവശ്യ ട്വീറ്റുകള്‍ പ്രത്യക്ഷപ്പെട്ടതോടെയാണ്‌ ഹാക്ക്‌ ചെയ്യപ്പെട്ട വിവരം പുറത്തായത്‌. തുടര്‍ന്ന്‌ ട്വിറ്ററിലുള്ള ശശിതരൂരിന്റെ ഫോളേവേഴ്സ്‌ ഇത്‌ വലിയ ചര്‍ച്ചയാക്കി മാറ്റി. ഇതിനിടെ ട്വീറ്റുകള്‍ കണ്ട്‌ അമ്പരന്ന മാദ്ധ്യമപ്രവര്‍ത്തകയുടെ ട്വീറ്റും എത്തി. ഇത്‌ ശ്രദ്ധയില്‍പ്പെട്ടാണ്‌ തരൂര്‍ ട്വിറ്റര്‍ അക്കൗണ്ട്‌ മരവിപ്പിച്ചത്‌.
പ്രസ്താവനങ്ങള്‍ വലിയ വിവാദമായതോടെ തരൂരും സുനന്ദയും സംയുക്ത വാര്‍ത്താ കുറിപ്പുമായി രംഗത്തുവന്നു. വിവാദങ്ങള്‍ തണുപ്പിക്കാന്‍ നേരിട്ടുള്ള പ്രതികരണം ഒഴിവാക്കി ഫേസ്ബുക്കിലൂടെയാണ്‌ തരൂരും സുനന്ദയും സംയുക്ത പ്രസ്താവന ഇറക്കിയത്‌. സന്തോഷകരമായ വിവാഹ ജീവിതമാണു നയിക്കുന്നതെന്നും തന്റെ സ്വകാര്യ സംഭാഷണം വാര്‍ത്തയാക്കി ആശയകുഴപ്പം സൃഷ്ടിച്ചതാണ്‌ വിവാദങ്ങള്‍ക്കു കാരണമെന്നും ഇരുവരും വാര്‍ത്താ കുറിപ്പില്‍ പറഞ്ഞു. ട്വിറ്റര്‍ അക്കൗണ്ടില്‍ പ്രത്യക്ഷപ്പെട്ട സന്ദേശങ്ങള്‍ക്ക്‌ തങ്ങള്‍ ഉത്തരവാദികള്‍ അല്ല എന്നും സുനന്ദയും തരൂരും പറയുന്നു. 
    
</TEXT>
</DOC>