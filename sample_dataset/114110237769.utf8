<DOC>
<DOCNO>114110237769.utf8</DOCNO>
<TEXT>


           സ്ത്രീത്വത്തെ അപമാനിക്കുന്നത് പ്രതിഷേധാര്‍ഹം    

Sunday 2 November 2014 10:59 pm IST

തിരൂര്‍ തുഞ്ചന്‍പറമ്പിില്‍ എബിവിപിയുടെ സംസ്ഥാന വിദ്യാര്‍ത്ഥിനി സമ്മേളനം സംഗീതജ്ഞ സുകുമാരി നരേന്ദ്രമേനോന്‍ ഉദ്ഘാടനം ചെയ്യുന്നു
തിരൂര്‍(മലപ്പുറം): ആവിഷ്‌കാര സ്വാതന്ത്ര്യത്തിന്റെ പിന്‍ബലത്തില്‍ സ്ത്രീത്വത്തെ അപമാനിക്കുവാനുള്ള പരിശ്രമങ്ങളെ ചെറുത്തുതോല്‍പ്പിക്കാന്‍ സാംസ്‌കാരിക ജനത തയ്യാറാവണമെന്ന് പ്രശസ്ത സംഗീതജ്ഞ സുകുമാരി നരേന്ദ്രമേനോന്‍ അഭിപ്രായപ്പെട്ടു. എബിവിപി സംസ്ഥാന വിദ്യാര്‍ത്ഥിനി സമ്മേളനം തിരൂര്‍ തുഞ്ചന്‍പറമ്പില്‍ ഉദ്ഘാടനം ചെയ്ത് സംസാരിക്കുകയായിരുന്നു അവര്‍. പൊതുസമൂഹവും ജനങ്ങളും ദേശീയ വികസനത്തിനും സാംസ്‌കാരിക ഉന്നതിക്കും വേണ്ടിയാണ് പ്രവര്‍ത്തിക്കേണ്ടത്. വിദ്യാര്‍ത്ഥി സമൂഹം ദേശസ്‌നേഹപരമായ മുന്നേറ്റങ്ങള്‍ക്ക് നേതൃത്വം കൊടുക്കണമെന്നും അവര്‍ കൂട്ടിച്ചേര്‍ത്തു.
പട്ടാമ്പി സംസ്‌കൃത കോളേജ് റിട്ട.വൈസ് പ്രിസിപ്പാള്‍ പ്രൊഫ.വി.ടി.രമ അദ്ധ്യക്ഷത വഹിച്ചു. ഉദ്ഘാടനസഭയില്‍ കര്‍ണ്ണാടിക് സംഗീതജ്ഞ ശ്രീരജ്ഞിനി കോടമ്പള്ളി, ദേശീയ കളരി ചാമ്പ്യന്‍ഷിപ്പ് ഒന്നാം സ്ഥാനം കരസ്ഥമാക്കിയ ദൃശ്യ എന്നിവരെ അനുമോദിച്ചു. സമ്മേളനത്തോടനുബന്ധിച്ച് ‘ഭഗിനി നിവേദിതയും, ദേശീയ മുന്നേറ്റവും’ എന്ന വിഷയത്തില്‍ പ്രശസ്തസാഹിത്യകാരി ബീന ഗോവിന്ദ് പ്രസംഗിച്ചു. സംസ്ഥാന വിദ്യാര്‍ത്ഥിനി പ്രമുഖ് ആതിര സ്വാഗതവും സ്വാഗതസംഘം ജനറല്‍ സെക്രട്ടറി കെ.പി.പ്രദീപ് നന്ദിയും പറഞ്ഞു.
സ്ത്രീസുരക്ഷയെകുറിച്ചും സ്ത്രീ സമൂഹം നേരിടുന്ന വെല്ലുവിളികളെ കുറിച്ചും സമ്മേളനം പ്രമേയം പാസാക്കി. ശിക്ഷാബച്ചാവോ ആന്തോളന്‍ സംസ്ഥാന കണ്‍വീനര്‍ എ.വിനോദ്, എന്‍ടിയു സംസ്ഥാന പ്രസിഡണ്ട് വി. ഉണ്ണികൃഷ്ണന്‍ എന്നിവര്‍ വിവിധ വിഷയങ്ങളില്‍ ക്ലാസുകള്‍ നയിച്ചു. സമാപന സമ്മേളനം സംഘടനാ സെക്രട്ടറി ഒ.നിധീഷ് ഉദ്ഘാടനം ചെയ്തു. ടി.അശ്വതി, എം.ദീപ്ത, സി.പ്രജീഷ എന്നിവര്‍ സംസാരിച്ചു. സംസ്ഥാന വിദ്യാര്‍ത്ഥിനി പ്രമുഖ് ആയി ആര്‍.ആതിര, സഹവിദ്യാര്‍ത്ഥിനി പ്രമുഖ്ആയി സ്റ്റിനി ജോണ്‍, ടി. അശ്വതി എന്നിവരെ തെരഞ്ഞെടുത്തു.

</TEXT>
</DOC>