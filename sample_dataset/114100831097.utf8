<DOC>
<DOCNO>114100831097.utf8</DOCNO>
<TEXT>


           നികുതി പരിഷ്‌കാരം ഓര്‍മ്മിപ്പിക്കുന്നത് തുഗ്ലക്കിനെ: വി.മുരളീധരന്‍    

Wednesday 8 October 2014 9:56 pm IST

        തിരുവനന്തപുരം: സര്‍ക്കാരിന്റെ നികുതിപരിഷ്‌കാരം തുഗ്ലക്കിനെയാണ് ഓര്‍മ്മിപ്പിക്കുന്നതെന്ന് ബിജെപി സംസ്ഥാന പ്രസിഡന്റ് വി.മുരളീധരന്‍. കേരള വികാസ് കോണ്‍ഗ്രസ് വിവിധ ആവശ്യങ്ങള്‍ ഉന്നയിച്ചുനടത്തിയ സെക്രട്ടേറിയറ്റ് ധര്‍ണ ഉദ്ഘാടനം ചെയ്തുസംസാരിക്കുകയായിരുന്നു അദ്ദേഹം. കോണ്‍ഗ്രസില്‍ ഇപ്പോള്‍ രണ്ടു നേതാക്കള്‍ തമ്മിലുള്ള മത്സരമാണ് നടക്കുന്നത്. ബാര്‍വിഷയത്തിലുള്ള തര്‍ക്കവും അനന്തമായി നീളുന്നു. ബിവറേജസ് ഔട്‌ലെറ്റുകള്‍ അടയ്ക്കാതെ ബാറുകള്‍ മാത്രം അടച്ചുകൊണ്ടാണ് മദ്യനിരോധനം പ്രസംഗിക്കുന്നത്.

മദ്യവില്പ്പനയില്‍ ഒരു ശതമാനം കുറഞ്ഞു എന്ന് അവകാശവാദം ഉന്നയിക്കുന്നു. ഈ പ്രഖ്യാപനം തട്ടിപ്പാണ്. അതുപോലൊരു തീരുമാനമാണ് ഫ്ലക്‌സ് നിരോധനം. 10,000 കോടി രൂപ മുതല്‍മുടക്കി,പത്തുലക്ഷത്തിലധികംപേര്‍ ഫ്ലക്സ് മേഖലയില്‍ പണിയെടുക്കുന്നു. ഇവരുടെ പുനധിവാസത്തിന് സംവിധാനമൊരുക്കാതെ ഒറ്റദിവസംകൊണ്ട് നടത്തിയ പ്രഖ്യാപനത്തിനുപിന്നിലും ഇരു നേതാക്കളുടെയും തര്‍ക്കമാണ്. നികുതിയിനത്തില്‍ പിരിഞ്ഞുകിട്ടാനുള്ള 22,000 കോടി രൂപ പിരിച്ചെടുക്കാതെ ജനങ്ങളുടെ മേല്‍ അമിതഭാരം അടിച്ചേല്പ്പിക്കുകയാണ്.

വിദ്യാഭ്യാസ വായ്പയുടെ പലിശയിളവ് സര്‍ക്കാര്‍ പ്രഖ്യാപിച്ചത് ബാങ്കുകള്‍ നടപ്പാക്കണം. ഈവിഷയത്തില്‍ കേന്ദ്രമന്ത്രി നിര്‍മ്മല സീതാരാമനെക്കണ്ട് വിഷയം അവതരിപ്പിച്ചതായും അദ്ദേഹം പറഞ്ഞു. വിദ്യാഭ്യാസവായ്പയുടെ കാര്യത്തില്‍ സര്‍ക്കാരിനുമേല്‍ സമ്മര്‍ദം ചെലുത്താനായി വരും ദിവസങ്ങളിലും സമരം തുടരുമെന്നും അദ്ദേഹം പറഞ്ഞു.

സംസ്ഥാന പ്രസിഡന്റ് ജോസ് ചെമ്പേരിയുടെ നേതൃത്വത്തില്‍ നടത്തിയ ധര്‍ണയില്‍ ആര്‍എസ്പി (ബോള്‍ഷെവിക്) സംസ്ഥാന സെക്രട്ടറി പ്രൊഫ. എ.വി.താമരാക്ഷന്‍, വൈസ് പ്രസിഡന്റ് വില്‍സണ്‍ എ. നാഷ്, കര്‍ഷകസംഘടന ഐക്യവേദി വൈസ് ചെയര്‍പേഴ്‌സണ്‍ പ്രൊഫ. കെ.ജെ.രമാഭായ്, ജനറല്‍ സെക്രട്ടറി എന്‍.പി. ജോയ് തുടങ്ങിയവര്‍ സംസാരിച്ചു.
    
</TEXT>
</DOC>