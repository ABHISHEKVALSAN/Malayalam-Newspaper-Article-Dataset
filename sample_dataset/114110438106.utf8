<DOC>
<DOCNO>114110438106.utf8</DOCNO>
<TEXT>


           ബാറുടമകള്‍ രണ്ടും കല്‍പ്പിച്ച്;  മാണിക്കെതിരെ കൂടുതല്‍  തെളിവുകള്‍ പുറത്തുവിടും    

Tuesday 4 November 2014 12:05 am IST

        തിരുവനന്തപുരം: കോഴ വിവാദത്തില്‍ കെ.എം. മാണിക്കെതിരായ നിലപാട് ബാര്‍ ആന്റ് ഹോട്ടല്‍ ഓണേഴ്‌സ് അസോസിയേഷന്‍ കടുപ്പിക്കുന്നു. കോഴ ഇടപാടുമായി ബന്ധപ്പെട്ട് കൂടുതല്‍ തെളിവുകള്‍ പുറത്ത് വിടാനാണ് അസോസിയേഷന്റെ തീരുമാനം. ഇത് സംബന്ധിച്ച് തീരുമാനങ്ങളെടുക്കാന്‍ സംഘടനയുടെ അടിയന്തരയോഗം ഈ മാസം ആറിന് കൊച്ചിയില്‍ ചേരും.

സംസ്ഥാന വര്‍ക്കിങ് പ്രസിഡന്റ് ബിജു രമേശാണ് യോഗം വിളിച്ചിരിക്കുന്നത്. കൂടുതല്‍ തെളിവുകള്‍ പുറത്തുവിടുന്നതിനെക്കുറിച്ച് യോഗത്തില്‍ തീരുമാനമെടുക്കും. ആരോപണത്തില്‍ സംഘടന ഒറ്റക്കെട്ടായി മുന്നോട്ടുപോവുന്നത് സംബന്ധിച്ചും ഭാവിയില്‍ സ്വീകരിക്കേണ്ട നിയമ നടപടികള്‍ സംബന്ധിച്ചും യോഗം തീരുമാനമെടുക്കും.

കൂടുതല്‍ തെളിവുകള്‍ പുറത്തുവിട്ടാല്‍ കേരള രാഷ്ട്രീയത്തില്‍ ഇത് കൂടുതല്‍ പ്രത്യാഘാതങ്ങള്‍ സൃഷ്ടിക്കപ്പെടുമെന്ന് ഉറപ്പാണ്. അടുത്തമാസം നിയമസഭാ സമ്മേളനം ചേരാനിരിക്കെ മാണിക്കെതിരായ തെളിവുകള്‍ പുറത്തുവരുന്നത് സര്‍ക്കാരിനെ വെട്ടിലാക്കുമെന്നതിലും സംശയമില്ല.
അതേസമയം, മാണിയെ സംരക്ഷിക്കാന്‍ കോണ്‍ഗ്രസ് താല്‍പര്യം കാണിക്കുന്നുമില്ല. കെപിസിസി പ്രസിഡന്റ് വി.എം. സുധീരനും ആഭ്യന്തരമന്ത്രി രമേശ് ചെന്നിത്തലയും ഇക്കാര്യം സൂചിപ്പിക്കുകയും ചെയ്തു. മാണി കോഴ വാങ്ങിയത് കോണ്‍ഗ്രസിന് വലിയ പ്രശ്‌നമല്ലെന്നും കേരളത്തില്‍ അതിനേക്കാള്‍ വലിയ പ്രശ്‌നങ്ങളുണ്ടെന്നുമായിരുന്നു സുധീരന്റെ പ്രതികരണം. തനിക്കെതിരെയുള്ള കോഴയാരോപണത്തിന് പിന്നില്‍ ഗൂഢാലോചനയുണ്ടെന്നും അതേക്കുറിച്ച് അന്വേഷിക്കണമെന്നുമുള്ള മാണിയുടെ ആവശ്യത്തോടും കോണ്‍ഗ്രസ് മുഖം തിരിഞ്ഞ് നില്‍ക്കുകയാണ്. ഗൂഢാലോചന അന്വേഷിക്കണമെന്ന മാണിയുടെ ആവശ്യം ശ്രദ്ധയില്‍പ്പെടുത്തിയപ്പോള്‍ തല്‍ക്കാലം കോഴ ആരോപണം മാത്രമാണ് അന്വേഷിക്കുന്നതെന്നായിരുന്നു ആഭ്യന്തര മന്ത്രിയുടെ മറുപടി.
എതിര്‍മുന്നണിയിലേയ്ക്ക് ചാടാന്‍ നീക്കം നടത്തിയ മാണിയെ ഒതുക്കാന്‍ കിട്ടിയ അവസരം മുതലെടുക്കുകയാണ് കോണ്‍ഗ്രസ്. മാണിക്കെതിരായ മൃദു സമീപനത്തില്‍ വിമര്‍ശനം ഏറ്റതോടെ സിപിഎമ്മും മാണിയെ കൈവിട്ടു. മാണിയുടെ രാജിയും സിബിഐ അന്വേഷണവും സിപിഎം ആവശ്യപ്പെട്ടു. ഇതോടെ മാണിക്ക് കുരുക്ക് വീണു. ഇത് മുതലെടുത്ത് മാണിയെ തളയ്ക്കാനാണ് കോണ്‍ഗ്രസിന്റെ നീക്കം.
    
</TEXT>
</DOC>