<DOC>
<DOCNO>114121250736.utf8</DOCNO>
<TEXT>


           കൃഷ്ണയ്യരുടെ വിധിന്യായങ്ങള്‍  സാര്‍വ്വലൗകികം: ജസ്റ്റിസ് ശങ്കരന്‍    

Friday 12 December 2014 10:47 pm IST

തപസ്യ കലാസാഹിത്യവേദി സംഘടിപ്പിച്ച വി.ആര്‍. കൃഷ്ണയ്യര്‍ അനുസ്മരണചടങ്ങില്‍ ജസ്റ്റിസ് കെ.ടി. ശങ്കരന്‍  മുഖ്യപ്രഭാഷണം നടത്തുന്നു
കൊച്ചി: നിയമലോകത്തെ അതുല്യപ്രതിഭയായിരുന്നു ജസ്റ്റിസ് വി.ആര്‍. കൃഷ്ണയ്യരെന്ന് ജസ്റ്റിസ് കെ.ടി. ശങ്കരന്‍. തപസ്യ കലാസാഹിത്യവേദി കൊച്ചിയില്‍ സംഘടിപ്പിച്ച നീതിസൂര്യന് ശ്രദ്ധാജ്ഞലി എന്ന അനുസ്മരണ ചടങ്ങില്‍ മുഖ്യപ്രഭാഷണം നടത്തുകയായിരുന്നു അദ്ദേഹം.
ആഴവും പരപ്പമുള്ള വിധിന്യായങ്ങളായിരുന്നു അദ്ദേഹത്തിന്റേത്. ചെറിയചെറിയ ഉപമകളിലൂടെ കഠിനപദപ്രയോഗങ്ങള്‍ ഉപയോഗിച്ച് നടത്തിയ വിധിന്യായങ്ങള്‍ അര്‍ത്ഥസമ്പുഷ്ടവുമായിരുന്നു. ആ വിധിന്യായങ്ങള്‍ക്ക് ജീവനുണ്ടായിരുന്നുവെന്നും ജസ്റ്റിസ് ശങ്കരന്‍ പറഞ്ഞു.
മര്‍ദ്ദിതരോടും അവശരോടും അനുകമ്പ കാണിച്ചിരുന്ന സമീപനമായിരുന്നു കൃഷ്ണയ്യരുടേത്. വിജ്ഞാനം ദുരുപയോഗപ്പെടുത്തുന്ന ഈ കാലഘട്ടത്തില്‍ തന്റെ വിജ്ഞാനം സാധാരണക്കാര്‍ക്കായി അദ്ദേഹം വിനിയോഗിച്ചു.
ഒരു യഥാര്‍ത്ഥ സോഷ്യലിസ്റ്റ് ആയിട്ടാണ് ജസ്റ്റിസിനെ കാണുന്നതെന്നും ഉദാരമായസഹിഷ്ണുതയുടെ വിളനിലമായിരുന്ന അദ്ദേഹത്തിന്റെ ജീവിതമാണ് തന്നെ ഏറെ സ്വാധീനിച്ചതെന്നും എം.കെ.സാനു പറഞ്ഞു.
ചടങ്ങില്‍ തപസ്യ സംസ്ഥാന അധ്യക്ഷന്‍ എസ്.രമേശന്‍ നായര്‍ അധ്യക്ഷനായിരുന്നു. ഡോ: സി.കെ. രാമചന്ദ്രന്‍, പി.ഐ. തമ്പി, വിജയലക്ഷമി നരേന്ദ്രന്‍ എന്നിവര്‍ സംസാരിച്ചു.
എസ്. സജികുമാര്‍, കെ. ലക്ഷ്മി നാരായണന്‍, പി.കെ. രാമചന്ദ്രന്‍ എന്നിവര്‍ ചടങ്ങിന് നേതൃത്വം നല്‍കി .

</TEXT>
</DOC>