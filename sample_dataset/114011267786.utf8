<DOC>
<DOCNO>114011267786.utf8</DOCNO>
<TEXT>


           ബംഗ്ലാദേശില്‍ ഹിന്ദുവിരുദ്ധ അക്രമം തുടരുന്നു    

Sunday 12 January 2014 10:22 pm IST

ധാക്ക: സര്‍ക്കാര്‍ വിരുദ്ധ പ്രക്ഷോഭത്തിനിടെ തങ്ങള്‍ക്കുനേരെയുണ്ടായ പൈശാചിക ആക്രമണങ്ങളില്‍ ഞെട്ടിത്തരിച്ചു നില്‍ക്കുകയാണ്‌ ബംഗ്ലാദേശിലെ ഹിന്ദു സമൂഹം. നവംബര്‍ 25ന്‌ പാര്‍ലമെന്റ്‌ തെരഞ്ഞെടുപ്പ്‌ പ്രഖ്യാപനത്തിന്‌ ശേഷം വ്യാപകമായ അക്രമങ്ങളായിരുന്നു ബംഗ്ലാദേശി ഹിന്ദുക്കള്‍ക്കെതിരെ അരങ്ങേറിയത്‌. പ്രതിപക്ഷപാര്‍ട്ടിയായ ബിഎന്‍പിയും (ബംഗ്ലാദേശ്‌ നാഷണലിസ്റ്റ്‌ പാര്‍ട്ടി) ഭീകര സംഘടന ജമാ അത്തെ ഇസ്ലാമിയുമാണ്‌ ഹിന്ദുവിരുദ്ധ കലാപങ്ങള്‍ക്കു പിന്നിലെ മുഖ്യ സൂത്രധാരകര്‍. ഒരു മാസത്തിലേറെയായി ഹിന്ദുക്കളെ പ്രത്യേക ലക്ഷ്യമിട്ടുള്ള ആക്രമണങ്ങള്‍ തുടരുകയാണ്‌.
ദിനാജ്പൂര്‍, ലാല്‍മോണിര്‍ഹത്‌, താക്കുര്‍ഗാവോണ്‍, ജെസോര്‍ ജില്ലകളിലെ ഹിന്ദുക്കള്‍ കഴിഞ്ഞ ഏതാനും മാസങ്ങള്‍ക്കിടെ അനുഭവിച്ച കെടുതികള്‍ വിവരാണാതീതമാണ്‌. ഹിന്ദുക്കളുടെ ഒട്ടനവധി വീടുകള്‍, കടകള്‍ വാണിജ്യ സ്ഥാപനങ്ങള്‍, ക്ഷേത്രങ്ങള്‍ എന്നിവ തകര്‍ക്കപ്പെട്ടു. ജെസോറ ജില്ലയിലെ നോപ്പാറയിലെ ഹിന്ദുക്കളാണ്‌ ദുരിതങ്ങളിലേറെയും പേറിയത്‌. പിടിച്ചു നില്‍ക്കാനാവാതെ ഇവിടങ്ങളിലെ ഹിന്ദു കുടുംബങ്ങള്‍ പലായനം ചെയ്തിരുന്നു. 32 ജില്ലകളിലെ 485 ഹിന്ദു ഭവനങ്ങളും 578 കടകളും പൂര്‍ണമായും നശിപ്പിക്കപ്പെട്ടെന്ന്‌ ഹിന്ദു-ബുദ്ധിസ്റ്റ്‌- ക്രിസ്ത്യന്‍ യൂണിറ്റി കൗണ്‍സില്‍ വെളിപ്പെടുത്തുന്നു. 152 ക്ഷേത്രധ്വംസനങ്ങളും അരങ്ങേറി. ഹിന്ദു പെണ്‍കുട്ടികള്‍ പീഡനത്തിന്‌ ഇരയായതായും റിപ്പോര്‍ട്ടുകളുണ്ട്‌. 
ഭരണകക്ഷിയായ അവാമി ലീഗിനെ പിന്തുണച്ചെന്ന കുറ്റമാണ്‌ ഭീകരവാദികള്‍ ഹിന്ദുക്കളുടെമേല്‍ ചുമത്തുന്നത്‌. എന്നാല്‍ ഹിന്ദുക്കളടക്കമുള്ള ന്യൂനപക്ഷങ്ങള്‍ക്ക്‌ ബംഗ്ലാദേശിലെ തെരഞ്ഞെടുപ്പ്‌ രാഷ്ട്രീയത്തില്‍ വലിയ പങ്കില്ലെന്നത്‌ പച്ചപ്പരമാര്‍ത്ഥം. ജനകീയ പ്രക്ഷോഭങ്ങളെ മതപരിവര്‍ത്തനത്തിനും ന്യൂനപക്ഷ നിഗ്രഹത്തിനുമുള്ള അവസരമാക്കുന്ന വിദ്യ യാഥാസ്ഥിതിക മുസ്ലിം തിവ്രവാദികള്‍ ഇത്തവണയും പ്രയോഗിച്ചെന്നതിലേക്കു ഇതു വിരല്‍ ചൂണ്ടുന്നു. 
ആക്രമണങ്ങള്‍ മതപരമോ വംശീയമോ അല്ലെന്നും രാഷ്ട്രീയദുഷ്ലാക്കോടുകൂടിയുള്ളതാണെന്നും ഭരണപക്ഷം വാദിക്കുന്നുണ്ട്‌. എന്നാല്‍ ബംഗ്ലാദേശ്‌ രാഷ്ട്രീയമായി അസ്ഥിരപ്പെടുമ്പോഴെല്ലാം ഹിന്ദുക്കള്‍ അടക്കമുള്ള ന്യൂനപക്ഷങ്ങള്‍ ഹിംസിക്കപ്പെടുക പതിവാണ്‌. ആ സത്യത്തില്‍ നിന്നുള്ള മുഖം തിരിക്കലായേ ഹസീന സര്‍ക്കാരിന്റെ നിലപാടിനെ വിലയിരുത്താനാവു. 
അതേസമയം, ഹിന്ദുക്കളെ ലക്ഷ്യമിട്ടുള്ള ആക്രമണങ്ങളെ ബംഗ്ലാദേശ്‌ മനുഷ്യാവകാശ കമ്മീഷന്‍ കടുത്ത ഭാഷയില്‍ വിമര്‍ശിച്ചിട്ടുണ്ട്‌. ഭരണകൂടത്തിന്റെ നിസംഗതയാണ്‌ വിധ്വംസശക്തികളുടെ അഴിഞ്ഞാട്ടത്തിന്‌ കാരണമെന്ന്‌ കമ്മീഷന്‍ ചെയര്‍മാന്‍ മിസാനുര്‍ റഹ്മാന്‍ ഖാന്‍ ആരോപിച്ചു. ആക്രമണങ്ങള്‍ക്കെതിരെ ഹിന്ദു സമൂഹം പ്രതികരിച്ചു തുടങ്ങിയിട്ടുണ്ട്‌. ജനജാഗരണ്‍ മഞ്ചിന്റെ ആഭിമുഖ്യത്തില്‍ ജെസോറില്‍ സംഘടിപ്പിച്ച പ്രതിഷേധ റാലിയില്‍ നൂറുകണ ക്കിനുപേര്‍ അണനിരന്നിരുന്നു. ശക്തമായ നിയമ നടപടികളിലൂടെ ന്യൂനപക്ഷങ്ങളുടെ സുരക്ഷ ഉറപ്പുവരുത്തണമെന്നാണ്‌ ഹിന്ദു ജനതയുടെ ആവശ്യം.
ബംഗ്ലാദേശില്‍ ന്യൂനപക്ഷമായ ഹിന്ദുക്കള്‍ നേരിടുന്ന പ്രശ്നങ്ങളോട്‌ ഇന്ത്യന്‍ വിദേശകാര്യമന്ത്രാലയം കരുതലോടെയുള്ള നയതന്ത്ര നിലപാടു കൈക്കൊള്ളണമെന്ന്‌ പ്രതിപക്ഷ പാര്‍ട്ടിയായ ബിജെപി സര്‍ക്കാരിനോട്‌ ആവശ്യപ്പെട്ടിട്ടുണ്ട്‌. കഴിഞ്ഞവര്‍ഷം മുന്‍ വര്‍ഷത്തേക്കാള്‍ മൂന്നിരട്ടി ഹിന്ദുക്കള്‍ ഇന്ത്യയിലേക്ക്‌ പ്രാണരക്ഷാര്‍ത്ഥം പലായനം ചെയ്തതായി ബംഗ്ലാദേശിലെ മാധ്യമങ്ങള്‍തന്നെ റിപ്പോര്‍ട്ടു ചെയ്തതായി ബിജെപി നേതൃത്വം ചൂണ്ടിക്കാണിക്കുന്നു.
    
</TEXT>
</DOC>