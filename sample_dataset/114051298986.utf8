<DOC>
<DOCNO>114051298986.utf8</DOCNO>
<TEXT>


           കരസേന മേധാവിയെ നിയമിക്കാന്‍ തെര.കമ്മിഷന്റെ അനുമതി    

Monday 12 May 2014 4:41 pm IST

ന്യൂദല്‍ഹി: കരസേന മേധാവിയെ നിയമിക്കാനുള്ള നടപടികളുമായി കേന്ദ്രസര്‍ക്കാരിന് മുന്നോട്ട് പോകാമെന്ന് തെരഞ്ഞെടുപ്പ് കമ്മീഷന്‍. സര്‍ക്കാര്‍ നിയമനങ്ങളും സ്ഥാനക്കയറ്റവും തെരഞ്ഞെടുപ്പ് ചട്ടത്തിലുള്‍പ്പെടില്ലെന്ന് കമ്മീഷന്‍ അറിയിച്ചു. ഇതേ തുടര്‍ന്ന് കേന്ദ്ര പ്രതിരോധ മന്ത്രാലയം ലഫ്റ്റ്‌നന്റ് ജനറല്‍ ദല്‍ബീര്‍ സിംഗ് സുഹാഗിന്റെ പേര് കരസേനാ മേധാവി സ്ഥാനത്തേക്ക് ശുപാര്‍ശ ചെയ്തു. 

പ്രതിരോധ സേനയിലെ നിയമനങ്ങളോ, സ്ഥാനക്കയറ്റങ്ങളോ, ടെന്‍ഡറുകളോ മാര്‍ച്ച് 27ന് പുറപ്പെടുവിച്ച വിജ്ഞാപനത്തിന്റെ പരിധിയില്‍ വരില്ലെന്ന് തെരഞ്ഞെടുപ്പ് കമ്മിഷന്‍ വ്യക്തമാക്കി. ശുപാര്‍ശ മന്ത്രിസഭയുടെ നിയമന സമിതിക്കയച്ചതായാണ് റിപ്പോര്‍ട്ട്. കരസേന മേധാവി ജനറല്‍ ബിക്രം സിംഗ് ജുലായ് 31ന് വിരമിക്കുന്ന സാഹചര്യത്തിലാണ് നിയമനം നടത്തുന്നത്. 

സൈനികമേധാവി വിരമിക്കുന്നതിന് രണ്ട് മാസം മുമ്പേ തന്നെ പുതിയ സൈനിക മേധാവിയെ തീരുമാനിക്കുന്നതാണ് പ്രതിരോധമന്ത്രാലയത്തിന്റെ കീഴ് വഴക്കം. അതേസമയം, പുതിയ സര്‍ക്കാര്‍ അധികാരത്തിലെത്തും മുന്‍പേ കരസേന മേധാവിയെ നിയമിക്കുന്നത് രാഷ്ട്രീയ മര്യാദയല്ലെന്ന് ബിജെപി ആരോപിച്ചു.  
    
</TEXT>
</DOC>