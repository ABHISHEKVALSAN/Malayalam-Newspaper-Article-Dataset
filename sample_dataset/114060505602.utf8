<DOC>
<DOCNO>114060505602.utf8</DOCNO>
<TEXT>


           അന്വേഷണത്തിന്‌ ബംഗാള്‍ സംഘമെത്തി    

Thursday 5 June 2014 10:08 pm IST

        മലപ്പുറം: രേഖകളില്ലാതെ പശ്ചിമബംഗാളില്‍ നിന്നും കുട്ടികളെ കടത്തിക്കൊണ്ടുവന്നതിനെക്കുറിച്ച്‌ അന്വേഷിക്കുന്നതിനായി പശ്ചിമബംഗാളില്‍ നിന്നുമുള്ള ഉന്നതതല സംഘം വെട്ടത്തൂര്‍ അന്‍വാറുല്‍ഹുദ അനാഥാലയത്തിലെത്തി. ബംഗാള്‍ സാമൂഹ്യക്ഷേമ വകുപ്പ്‌ അസി. ഡയറക്ടര്‍ അനില്‍ സര്‍ക്കാറിന്റെ നേതൃത്വത്തിലുള്ള സംഘമാണ്‌ ഇന്നലെ എത്തി തെളിവെടുപ്പ്‌ നടത്തിയത്‌. സംഘം കുട്ടികളില്‍ നിന്നും രക്ഷിതാക്കളില്‍ നിന്നും വിവരങ്ങള്‍ ശേഖരിച്ചു. കുട്ടികളെ കൊണ്ടുവന്നത്‌ മനുഷ്യക്കടത്താണോ എന്നകാര്യം അന്വേഷണത്തിലൂടെ മാത്രമെ വ്യക്തമാകൂവെന്ന്‌ സംഘം മാധ്യമ പ്രവര്‍ത്തകരോട്‌ പ്രതികരിച്ചു. കുട്ടികളെ ബംഗാളിലേക്ക്‌ തിരിച്ചുകൊണ്ടുപോകാന്‍ ആഗ്രഹിക്കുന്നവര്‍ക്ക്‌ അതിനാവശ്യമായ സഹായങ്ങള്‍ ലഭ്യമാക്കുമെന്നും സംഘം അറിയിച്ചു.
രേഖകളില്ലാതെ പശ്ചിമബംഗാളില്‍ നിന്നും 123 കുട്ടികളെയാണ്‌ വെട്ടത്തൂര്‍ അന്‍വാറുല്‍ഹുദ അനാഥാലയത്തിലേക്ക്‌ കൊണ്ടുവന്നത്‌. 64 കുട്ടികളെ സംബന്ധിക്കുന്ന രേഖകള്‍ ഹാജരാക്കിയതിനെത്തുടര്‍ന്ന്‌ ചെയില്‍ഡ്‌ വെല്‍ഫയര്‍ കമ്മിറ്റി തെളിവെടുപ്പ്‌ നടത്തി ഇവരെ അന്‍വാറുല്‍ഹുദ അനാഥാലയത്തിലേക്ക്‌ വിട്ടിരുന്നു. രേഖകള്‍ ഇല്ലാത്തതിനെ തുടര്‍ന്ന്‌ താല്‍ക്കാലിക സുരക്ഷാകേന്ദ്രത്തില്‍ താമസിപ്പിച്ചിരുന്ന 59 കുട്ടികളില്‍ 57 പേരെ രക്ഷിതാക്കള്‍ക്കൊപ്പം വിട്ടയക്കാനും കഴിഞ്ഞദിവസം തീരുമാനമായിരുന്നു. ഇതിനിടെയാണ്‌ പശ്ചിമബംഗാളില്‍ നിന്നുള്ള ഉന്നതതലസംഘം അന്വേഷണത്തിനായി ഇന്നലെ വെട്ടത്തൂരില്‍ എത്തിയത്‌.
    
</TEXT>
</DOC>