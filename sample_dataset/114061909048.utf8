<DOC>
<DOCNO>114061909048.utf8</DOCNO>
<TEXT>


           ഐഎഎസ്‌ ചേരിപ്പോര്‌ പുതിയ തലത്തിലേക്ക്‌ ; ചീഫ്‌ സെക്രട്ടറിക്കെതിരെയും സ്വത്ത്‌ വിവാദം    

Thursday 19 June 2014 10:19 pm IST

        തിരുവനന്തപുരം: ഐഎഎസ്‌ ഉദ്യോഗസ്ഥര്‍ തമ്മിലുള്ള ചേരിപ്പോര്‌ പുതിയ തലത്തിലേക്ക്‌. ചീഫ്‌ സെക്രട്ടറി ഭരത്ഭൂഷനെതിരെയാണ്‌ പുതിയ സ്വത്ത്‌ വിവാദം ഉയര്‍ന്നിരിക്കുന്നത്‌. അനധികൃത സ്വത്തിന്റെ പേരില്‍ തൊഴില്‍ വകുപ്പ്‌ പ്രിന്‍സിപ്പള്‍ സെക്രട്ടറി ടോംജോസിന്‌ ചീഫ്‌ സെക്രട്ടറി നോട്ടീസ്‌ നല്‍കിയിരുന്നു. ചീഫ്‌ സെക്രട്ടറിക്കെതിരെ പരാതി നല്‍കിയ രാജുനാരായണസ്വാമിക്കെതിരെ അന്വേഷണത്തിനും ഉത്തരവിട്ടിരുന്നു. അതിനു പിന്നാലെയാണ്‌ ചീഫ്‌ സെക്രട്ടറിക്കെതിരെ തന്നെ സ്വത്തുവിവാദം ഉയര്‍ന്നിരിക്കുന്നത്‌. ഇതിനിടെ ഐഎഎസ്‌ അസോസിയേഷന്‍ മുഖ്യമന്ത്രിയെ കാണാന്‍ സമയം ചോദിച്ചു. ഇതോടെ ഭരണസ്തംഭനമടക്കമുള്ള പ്രതിസന്ധികളിലേക്ക്‌ ഐഎഎസ്‌ ചേരിപ്പോര്‌ നീങ്ങുകയാണ്‌. 
ചീഫ്‌ സെക്രട്ടറി ഭരത്ഭൂഷന്റെ സ്വത്തുവിവരം സംബന്ധിച്ച രേഖകളില്‍ ദുരൂഹതയുണ്ടെന്ന്‌ വ്യക്തമാക്കുന്ന വിവരങ്ങളാണ്‌ പുറത്തുവന്നത്‌ ഇതിനു പിന്നില്‍ ഐഎഎസ്‌ അസോസിയേഷനിലെ ചിലര്‍ തന്നെയാണ്‌. 2010ല്‍ ഭരത്‌ ഭൂഷണ്‍ കേന്ദ്ര പേഴ്സണ്‍ മന്ത്രാലയത്തിന്‌ സമര്‍പ്പിച്ച വിവരങ്ങളില്‍ നിന്നും വ്യത്യസ്തമായ വിവരങ്ങളാണ്‌ 2014ല്‍ നല്‍കിയതെന്നാണ്‌ ആക്ഷേപം. 2010ല്‍ തിരുവനന്തപുരത്തും കൊച്ചിയിലും ഗ്രേറ്റര്‍ നോയിഡയിലും വീടും വസ്തുവും ഉണ്ടെന്ന്‌ വെളിപ്പെടുത്തിയ ഭരത്ഭൂഷണ്‍ 2014ല്‍ നല്‍കിയ രേഖയില്‍ തിരുവനന്തപുരം കവടിയാറില്‍ ഉണ്ടായിരുന്ന 10 സെന്റ്‌ വസ്തുവും വീടും ഒരു കോടി രൂപയ്ക്ക്‌ വിറ്റു എന്നു മാത്രമാണ്‌ വ്യക്തമാക്കിയിട്ടുള്ളത്‌. കൊച്ചിയിലെയും നോയിഡയിലെയും വസ്തുക്കളെപ്പറ്റിയുള്ള വിവരങ്ങള്‍ മറച്ചുവച്ചുവെന്നാണ്‌ ആക്ഷേപം. എന്നാല്‍ നോയിഡയില്‍ തനിക്ക്‌ സ്വത്തില്ലെന്നും വിവരങ്ങള്‍ മറച്ചുവച്ചിട്ടില്ലെന്നുമാണ്‌ ഭരത്ഭൂഷന്റെ നിലപാട്‌. സര്‍വ്വീസ്‌ ചട്ടം ലംഘിച്ച ചീഫ്‌ സെക്രട്ടറിയെ മാറ്റിനിര്‍ത്തി അന്വേഷണം നടത്തണമെന്നാവശ്യപ്പെട്ട്‌ പ്രതിപക്ഷനേതാവ്‌ വിഎസ്സും രംഗത്തെത്തി. 
അഭിപ്രായ വ്യത്യാസങ്ങള്‍ ഭരണത്തെ ബാധിച്ചാല്‍ കര്‍ശന നടപടിയുണ്ടാകുമെന്ന്‌ മുഖ്യമന്ത്രി ഉമ്മന്‍ചാണ്ടി മുന്നറിയിപ്പ്‌ നല്‍കിയിട്ടുണ്ട്‌. ഇതിനിടെയാണ്‌ മുഖ്യമന്ത്രിയെക്കാണാന്‍ ഐഎഎസ്‌ അസോസിയേഷന്‍ സമയം ചോദിച്ചത്‌. മുഖ്യമന്ത്രി ഇടപെട്ട്‌ പ്രശ്നം പരിഹരിക്കുമെന്നായിരുന്നു ആഭ്യന്തരമന്ത്രി രമേശ്‌ ചെന്നിത്തലയുടെ പ്രതികരണം. 
മാസങ്ങള്‍ക്കുമുമ്പെ ഐഎഎസ്‌ ഉദ്യോഗസ്ഥരും ചീഫ്‌ സെക്രട്ടറിയും തമ്മിലുള്ള പോരു തുടങ്ങിയിരുന്നു. ഭരത്ഭൂഷന്റെ ഏകപക്ഷീയ നിലപാടുകളാണ്‌ പ്രശ്നങ്ങള്‍ക്കുകാരണമെന്ന അഭിപ്രായത്തിലാണ്‌ ഐഎഎസ്‌ ഐപിഎസ്‌ സംഘത്തിലെ ഒരു വിഭാഗം. മാനദണ്ഡങ്ങള്‍ ലംഘിച്ച്‌ സ്ഥലം മാറ്റുന്നതിനെതിരെയും തിരുവനന്തപുരം കൊച്ചി കമ്മീഷണറേറ്റുകള്‍ നിലവില്‍ വരുന്നതിനെതിരെ ചീഫ്‌ സെക്രട്ടറി സ്വീകരിച്ച നിലപാടിനെതിരെയും ഐപിഎസ്‌ ഉദ്യോഗസ്ഥര്‍ പരാതിയുമായി രംഗത്തെത്തിയിരുന്നു. നിരവധി തവണ ഐഎഎസ്‌ ഉദ്യോഗസ്ഥര്‍ ചീഫ്‌ സെക്രട്ടറിക്കെതിരെ പരാതിയുമായി മുഖ്യമന്ത്രിയുടെ അടുത്തെത്തി. പരാതികളില്‍ പലതും പരിശോധിക്കാന്‍ ഉമ്മന്‍ചാണ്ടി നിയോഗിച്ചത്‌ ഭരത്ഭൂഷനെ തന്നെയായിരുന്നു. 
വി.എസ്‌. അച്യുതാനന്ദന്‍ മുഖ്യമന്ത്രിയായിരിക്കെ തയ്യാറാക്കിയ സുരേഷ്‌ കുമാര്‍ ഐഎഎസിന്റെ കോണ്‍ഫിഡന്‍ഷ്യല്‍ റിപ്പോര്‍ട്ട്‌ ചീഫ്‌ സെക്രട്ടറി തിരുത്തുകയും ചെയ്തു. ഇതിനെതിരെ വിഎസും ഐഎഎസ്‌ അസോസിയേഷനും മുഖ്യമന്ത്രിക്ക്‌ പരാതി നല്‍കി. സുരേഷ്കുമാറിനൊപ്പം മൂന്നാര്‍ ദൗത്യസംഘത്തിലുണ്ടായിരുന്ന രാജുനാരായണസ്വാമിയും പരാതിയുമായി രംഗത്തെത്തിയതോടെയാണ്‌ ചേരിപ്പോര്‌ പരസ്യമായത്‌. ചീഫ്‌ സെക്രട്ടറിയുടെ ബിനാമി താല്‍പര്യങ്ങള്‍ സംരക്ഷിക്കാന്‍ കൂട്ടുനില്‍ക്കാത്തതിന്റെ പേരില്‍ തന്നെ മാനസികമായും തൊഴില്‍പരമായും പീഡിപ്പിക്കുന്നുവെന്നാരോപിച്ചാണ്‌ രാജുനാരായണസ്വാമി ഐഎഎസ്‌ അസോസിയേഷന്‌ പരാതി നല്‍കിയത്‌. 
ചീഫ്‌ സെക്രട്ടറിക്കെതിരായ പരാതികളില്‍ പലതും ഉന്നയിക്കാന്‍ മുന്‍കൈയെടുത്തിരുന്നത്‌ അസോസിയേഷന്‍ പ്രസിഡന്റ്‌ ടോംജോസ്‌ ആയിരുന്നു. ടോം ജോസ്‌ വസ്തുവാങ്ങിയതിന്റെ വായ്പ തിരിച്ചടച്ചതുമായ ബന്ധപ്പെട്ട രേഖകളിലെ ദുരൂഹതകള്‍ ചൂണ്ടിക്കാട്ടി ചീഫ്‌ സെക്രട്ടറി കഴിഞ്ഞ ദിവസം ടോം ജോസിന്‌ നോട്ടീസ്‌ നല്‍കുകയും ചെയ്തു. ഇതിനു തിരിച്ചടിയായാണ്‌ ഭരത്‌ ഭൂഷന്റെ സ്വത്തുവിവാദം ഇപ്പോള്‍ ഉയര്‍ന്നു വന്നിരിക്കുന്നത്‌.
സി രാജ

</TEXT>
</DOC>