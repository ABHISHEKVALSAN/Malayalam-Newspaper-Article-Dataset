<DOC>
<DOCNO>114040589403.utf8</DOCNO>
<TEXT>


           ഗള്‍ഫ് രാജ്യങ്ങള്‍ക്ക് പിന്നാലെ ‘നോഹ’യ്ക്ക് മലേഷ്യയിലും വിലക്ക്    

Saturday 5 April 2014 1:26 pm IST

ക്വാലാലംപുര്‍: ലോകമെമ്പാടുമുള്ള ചലച്ചിത്ര പ്രേമികള്‍ കാത്തിരിക്കുന്ന ഹോളിവുഡ് ചിത്രം 'നോഹ'യ്ക്ക്‌ ഗള്‍ഫ്‌ രാജ്യങ്ങള്‍ക്കു പിന്നാലെ മലേഷ്യയും പ്രദര്‍ശന വിലക്ക്‌ ഏര്‍പ്പെടുത്തി. മതവികാരം വ്രണപ്പെടുത്താന്‍ സാധ്യതയുള്ളതിനാലാണ് നിരോധനം. ചിത്രത്തില്‍ ഇസ്ലാമിനെ വികലമായി ചിത്രീകരിക്കുന്നുവെന്നാണ് ആരോപണം.

നേരത്തേ 'നോഹ'യുടെ പ്രദര്‍ശനം ഖത്തര്‍, ബഹ്‌റൈന്‍, യ.എ.ഇ എന്നിവിടങ്ങളില്‍ നിരോധിച്ചിരുന്നു. ഈജിപ്ത്, ജോര്‍ദാന്‍, കുവൈത്ത് എന്നിവിടങ്ങളിലും ചിത്രത്തിന് നിരോധന ഭീഷണിയുണ്ട്. ഈജിപ്തിലെ അല്‍ അഷര്‍ സര്‍വകലാശാല ചിത്രത്തിനെതിരെ പ്രത്യേക ഫത്വ പുറപ്പെടുവിച്ചിട്ടുണ്ട്‌. 

ബൈബിളിനെ ആധാരമാക്കിയാണ് ചിത്രം തയ്യാറാക്കിയിരിക്കുന്നത്. എന്നാല്‍ മത ഗ്രന്ഥങ്ങളില്‍ പ്രതിപാദിക്കുന്നതുപോലെയല്ല സിനിമയില്‍ നോഹയെ ചിത്രീകരിക്കുന്നതെന്നാണ്‌ ആരോപണം. ക്രിസ്ത്യന്‍, മുസ്ലിം വിഭാഗങ്ങളുടെ ഇടയില്‍ പ്രധാനപ്പെട്ട വ്യക്തിത്വമാണ്‌ നോഹ. ഓസ്‌കര്‍ ജേതാവ് റസല്‍ ക്രോ, ആന്‍റണി ഹോപ്കിന്‍സ് എന്നിവര്‍ അഭിനയിച്ച ചിത്രത്തിന്റെ നിര്‍മാണച്ചെലവ് 763 കോടിയാണ്. 

മാര്‍ച്ച് 28-നാണ് ചിത്രം അമേരിക്കയില്‍ പ്രദര്‍ശനത്തിനെത്തുന്നത്. കയ്‌റോയിലെ ഇസ്‌ലാമിക് പഠന കേന്ദ്രവും ഉന്നത സുന്നി സംഘടനയായ അല്‍-അസറും പ്രദര്‍ശനത്തിനെതിരെ കഴിഞ്ഞ വ്യാഴാഴ്ച 'ഫത്വവ' പുറപ്പെടുവിച്ചിട്ടുണ്ട്. ദി പാഷന്‍ ഓഫ്‌ ദി ക്രൈസ്റ്റ്‌, ബ്രോക്ക്ബാക്ക്‌ മൗണ്ടന്‍ എന്നീ സിനിമകള്‍ നേരത്തെ മലേഷ്യ നിരോധിച്ചിട്ടുണ്ട്‌.
    
</TEXT>
</DOC>