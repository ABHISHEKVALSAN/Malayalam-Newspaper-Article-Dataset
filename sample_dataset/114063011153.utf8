<DOC>
<DOCNO>114063011153.utf8</DOCNO>
<TEXT>


            പെനാല്‍റ്റി ഷൂട്ടൗട്ടിലൂടെ കോസ്റ്റാറിക്ക ക്വാര്‍ട്ടറില്‍    

Monday 30 June 2014 12:10 pm IST

സാവോപോളോ: ഗ്രീസിനെ പെനാല്‍റ്റി ഷൂട്ടൗട്ടില്‍ മറികടന്ന് കോസ്റ്റാറിക്ക ക്വാര്‍ട്ടര്‍ ഫൈനലില്‍. നിശ്ചിത സമയത്തും അധികസമയത്തും ഇരുടീമുകളും 1-1 എന്ന സ്‌കോറിന് സമനിലയില്‍ പിരിയുകയായിരുന്നു. ഷൂട്ടൗട്ടില്‍ 5-3 നാണ് കോസ്റ്റാറിക്കയുടെ വിജയം. കോസ്റ്റാറിക്കയുടെ ആദ്യ ക്വാര്‍ട്ടര്‍ പ്രവേശനമാണിത്.

കളിയുടെ ആദ്യ പകുതി ഗോള്‍ രഹിതമായിരുന്നു. 52ാം മിനിറ്റില്‍ നായകന്‍  ബ്രയാന്‍ റൂയിസ് ഗ്രീസ് വല കുലുക്കി കോസ്റ്റാറിക്കയെ കളിയില്‍  മുന്നിലെത്തിച്ചു. 91 ാം മിനിറ്റില്‍ സോക്രട്ടീസ് പപ്പസ്‌തോ പൗലോസ് നേടിയ  ഗോളില്‍ ഗ്രീസ് സമനില പിടിക്കുകയായിരുന്നു. തുടര്‍ന്ന് എക്‌സ്ട്രാ  ടൈമിലേക്കു നീണ്ട കളിയില്‍ ഇരു ടീമുകള്‍ക്കും ഗോള്‍ നേടാനായില്ല. ഓസ്‌കര്‍  ഡുരാറ്റെ ചുവപ്പുകാര്‍ഡ് കണ്ടതോടെ പത്ത് പേരുമായായിരുന്നു  കോസ്റ്റാറിക്കയുടെ കളി.

കോസ്റ്റാറിക്കയ്ക്കായി കിക്കെടുത്ത സെല്‍സോ ബോര്‍ഗസ്, ബ്രയാന്‍ റൂയിസ്,  ജിയാന്‍ കാര്‍ലോ ഗോണ്‍സാലസ്, ജോയല്‍ കാംബെല്‍, മൈക്കല്‍ ഉമാന എന്നിവര്‍  ലക്ഷ്യം കണ്ടു. ഗ്രീസിനായി കോണ്‍സ്റ്റാന്റിനോസ് മിത്രോഗ്ലൂ, ലാസറസ്  ക്രിസ്റ്റഡോലോ പൗലോസ്, ജോസ് ഹോളിബാസ് എന്നിവര്‍ പന്ത് വലയിലെത്തിച്ചു.  ഗ്രീസ് താരം തിയോഫിനാസ് ഗീക്കാസിടെടുത്ത പെനല്‍റ്റി കിക്ക് തട്ടിയകറ്റിയ  കോസ്റ്ററിക്കന്‍ ഗോള്‍കീപ്പര്‍ കെയ്‌ലര്‍ നവാസാണ് കോസറ്ററിക്കയെ  രക്ഷിച്ചത്. ഷൂട്ടൗട്ടില്‍ 5-3ന് ഗ്രീസ് പുറത്ത്.

ജൂലൈ അഞ്ചിന് നടക്കുന്ന ക്വാര്‍ട്ടര്‍  മല്‍സരത്തില്‍ ഹോളണ്ടാണ് കോസ്റ്റാറിക്കയുടെ എതിരാളി.

 
    
</TEXT>
</DOC>