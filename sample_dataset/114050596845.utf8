<DOC>
<DOCNO>114050596845.utf8</DOCNO>
<TEXT>


           ബീഹാറില്‍ ഭരണം മാറിയേക്കും    

Monday 5 May 2014 10:18 am IST

ന്യൂദല്‍ഹി: ബീഹാര്‍ മുഖ്യമന്ത്രിയും ജനതാദള്‍ യുണൈറ്റഡ്‌ നേതാവുമായ നിതീഷ്‌ കുമാറും ജെഡിയു കണ്‍വീനര്‍ ശരദ്‌ യാദവും തമ്മിലുള്ള അഭിപ്രായ ഭിന്നത രൂക്ഷമായി. ലോക്സഭാ തെരഞ്ഞെടുപ്പ്‌ ഫലത്തിനു പിന്നാലെ ജെഡിയുവില്‍ പിളര്‍പ്പുണ്ടായേക്കുമെന്നാണ്‌ വിവരങ്ങള്‍. നിയമസഭയില്‍ ഭൂരിപക്ഷമില്ലാത്ത ബീഹാറിലെ ജെഡിയു സര്‍ക്കാര്‍ ലോക്സഭാ തെരഞ്ഞെടുപ്പ്‌ ഫലം പുറത്തുവരുന്നതോടെ താഴെവീഴുമെന്നും സൂചനകളുണ്ട്‌. 
ബിജെപി സഖ്യമുപേക്ഷിച്ച നിതീഷ്കുമാറിന്റെ ഏകപക്ഷീയ നടപടിയെ ആദ്യഘട്ടത്തില്‍ ശക്തമായി എതിര്‍ത്ത നേതാവാണ്‌ ശരദ്‌ യാദവ്‌. 17 വര്‍ഷമായി എന്‍ഡിഎയുടെ ഭാഗമായിരുന്ന ജെഡിയു സഖ്യമുപേക്ഷിച്ചത്‌ തെറ്റാണെന്നാണ്‌ എന്‍ഡിഎ കണ്‍വീനര്‍ കൂടിയായിരുന്ന ശരദ്‌ യാദവ്‌ പാര്‍ട്ടിയില്‍ പറഞ്ഞത്‌. എന്നാല്‍ ജെഡിയുവിലെ ശക്തനായ നിതീഷ്‌ കുമാറിനോട്‌ എതിര്‍ക്കാനുള്ള ശേഷി ഇല്ലാതിരുന്നതിനാലാണ്‌ അന്ന്‌ പാര്‍ട്ടിയില്‍ പിളര്‍പ്പ്‌ ഉണ്ടാകാതിരുന്നതെന്ന്‌ ജെഡിയു ബീഹാര്‍ ഘടകം ജനറല്‍ സെക്രട്ടറിമാരിലൊരാള്‍ ജന്മഭൂമിയോട്‌ പറഞ്ഞു. ലോക്സഭാ തെരഞ്ഞെടുപ്പില്‍ കേവലം രണ്ടോ മൂന്നോ സീറ്റുകളിലേക്ക്‌ ജെഡിയു ഒതുങ്ങുമെന്നും അതോടെ പാര്‍ട്ടിയില്‍ വലിയ പൊട്ടിത്തെറി ഉണ്ടാകുമെന്നും പാര്‍ട്ടി ജനറല്‍ സെക്രട്ടറി പറഞ്ഞു. 
ലോക്സഭാ തെരഞ്ഞെടുപ്പിന്‌ ശേഷം സംസ്ഥാന സര്‍ക്കാരിനെതിരെ ആര്‍ജെഡി അവിശ്വാസ പ്രമേയം കൊണ്ടുവരുമെന്നാണ്‌ ലഭിക്കുന്ന വിവരങ്ങള്‍. അവിശ്വാസ പ്രമേയം കൊണ്ടുവന്നാല്‍ അതുപയോഗിക്കുമെന്ന്‌ പ്രതിപക്ഷനേതാവു കൂടിയായ മുന്‍ ഉപമുഖ്യമന്ത്രി സുശീല്‍കുമാര്‍ മോദി ജന്മഭൂമിയോട്‌ വ്യക്തമാക്കിയിട്ടുണ്ട്‌. 243 അംഗ നിയമസഭയില്‍ 115 പേരുടെ പിന്തുണ മാത്രമാണ്‌ ജെഡിയുവിനുള്ളത്‌. 91 എംഎല്‍എമാരുള്ള ബിജെപിയാണ്‌ പ്രധാന പ്രതിപക്ഷം. 22 സീറ്റുകളുമായി ആര്‍ജെഡിയും 4 സീറ്റുമായി കോണ്‍ഗ്രസും 3 സീറ്റുമായി എല്‍ജെപിയുമുണ്ട്‌. ആര്‍ജെഡി അവിശ്വാസ പ്രമേയം കൊണ്ടുവന്നാല്‍ ബിജെപി, എല്‍ജെപി എന്നിവര്‍ പിന്തുണയ്ക്കുമെന്നാണ്‌ വിവരം. ഇതോടെ സര്‍ക്കാര്‍ നിലംപതിക്കും. ലോക്സഭാ തെരഞ്ഞെടുപ്പില്‍ വലിയ വിജയമാണ്‌ ബിജെപിക്ക്‌ ഉണ്ടാകുന്നതെങ്കില്‍ ഉടന്‍തന്നെ ബീഹാറില്‍ നിയമസഭാ തെരഞ്ഞെടുപ്പ്‌ നടത്തുന്നതിനുള്ള ശ്രമങ്ങളും ബിജെപിയുടെ ഭാഗത്തുനിന്നും ഉണ്ടാകും. 
ബീഹാറിനെ പിന്നോട്ടടിച്ച നേതാക്കള്‍ ലാലു പ്രസാദ്‌ യാദവും നിതീഷ്കുമാറുമാണെന്ന ശരദ്‌ യാദവിന്റെ പ്രസ്താവന നിതീഷ്കുമാറിനും കൂട്ടര്‍ക്കും അപ്രതീക്ഷിത ആഘാതമായി. ഇതിനു പുറമേ വാരണാസിയില്‍ അരവിന്ദ്‌ കേജ്‌രിവാളിന്‌ പിന്തുണ നല്‍കിയ ജെഡിയു നടപടിക്കെതിരെ അതിരൂക്ഷമായ ഭാഷയില്‍ പ്രതികരിച്ച ശരദ്‌ യാദവിനൊപ്പം ബീഹാര്‍ ഘടകം അദ്ധ്യക്ഷനുള്‍പ്പെടെ രംഗത്തെത്തിയതും ശ്രദ്ധേയമായി. നിതീഷ്കുമാരും ശരദ്‌ യാദവും വാരണാസിയില്‍ കേജ്‌രിവാളിനു വേണ്ടി പ്രചാരണത്തിനിറങ്ങുമെന്നായിരുന്നു ജെഡിയു വക്താവ്‌ ത്യാഗി പറഞ്ഞത്‌. എന്നാല്‍ ബീഹാറില്‍ നിന്ന്‌ ആരും വാരണാസിയിലേക്ക്‌ പോകില്ലെന്ന്‌ ബീഹാര്‍ ഘടകവും തിരിച്ചടിച്ചു. ലോക്സഭാ തെരഞ്ഞെടുപ്പ്‌ ഫലം പുറത്തുവരുന്നതോടെ പാര്‍ട്ടിക്കുള്ളിലും രാഷ്ട്രീയമായും ദുര്‍ബലനാകുന്ന നിതീഷ്കുമാറിനെതിരായ നീക്കങ്ങള്‍ ബീഹാറിന്റെ രാഷ്ട്രീയ സാഹചര്യങ്ങളില്‍ വലിയ ചലനങ്ങള്‍ സൃഷ്ടിക്കുമെന്ന്‌ ഉറപ്പായിട്ടുണ്ട്‌. 
എസ്‌. സന്ദീപ്‌

</TEXT>
</DOC>