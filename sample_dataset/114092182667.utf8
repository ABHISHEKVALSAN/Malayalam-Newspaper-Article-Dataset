<DOC>
<DOCNO>114092182667.utf8</DOCNO>
<TEXT>


           കോണ്‍ഗ്രസ്‌ എഎപി ബന്ധം സ്വയം നാശത്തിലേക്ക്‌    

Sunday 21 September 2014 10:12 am IST

        ദല്‍ഹിയില്‍ കഴിഞ്ഞ വര്‍ഷം ഡിസംബറില്‍ നടന്ന നിയമസഭാ തെരഞ്ഞെടുപ്പിനു ശേഷം ആം ആദ്മി പാര്‍ട്ടിക്കും കോണ്‍ഗ്രസിനും ഇടയ്ക്ക്‌ ഊഷ്മളമായ ബന്ധം സ്ഥാപിക്കപ്പെട്ടു. സര്‍ക്കാരുണ്ടാക്കാന്‍ കോണ്‍ഗ്രസ്‌ പാര്‍ട്ടി എഎപിക്ക്‌ ഉപാധികളില്ലാത്ത പിന്തുണയാണ്‌ പ്രഖ്യാപിച്ചത്‌. കോണ്‍ഗ്രസിന്റെ സംസ്ഥാന നേതാക്കള്‍ എഎപിക്ക്‌ എതിരായി പ്രസ്താവനകള്‍ പുറത്തിറക്കിയിരുന്നെങ്കിലും അവര്‍ക്കെതിരെ പ്രവര്‍ത്തിക്കാന്‍ തയ്യാറായില്ല. 
കഴിഞ്ഞ കുറേ ആഴ്ചകളായി എഎപി അതിന്റെ ദേശീയ നിലവാരത്തിലുള്ള തെരഞ്ഞെടുപ്പു പ്രചാരണം ആരംഭിച്ചുകഴിഞ്ഞു. ഈ പ്രചാരണത്തിന്റെ മുഴുവന്‍ ഭാഗവും കേന്ദ്രീകരിച്ചിരിക്കുന്നത്‌ ബിജെപിക്കും നരേന്ദ്രമോദിക്കും എതിരായിട്ടാണ്‌. "അഴിമതിയെക്കാള്‍ വളരെ അപകടകരമാണ്‌ വര്‍ഗ്ഗീയത"?എന്നാണ്‌ എഎപി നേതാവ്‌ അരവിന്ദ്‌ കേജ്‌രിവാള്‍ പ്രഖ്യാപിച്ചിട്ടുള്ളത്‌. ഇത്‌ വ്യക്തമാക്കുന്നത്‌ അദ്ദേഹത്തിന്റെ കോണ്‍ഗ്രസിനോടുള്ള കൂറും ബിജെപിയോടുള്ള ശത്രുതയുമാണ്‌.
ദല്‍ഹിയിലായാലും യുപിയിലായാലും ഗുജറാത്തിലായാലും അദ്ദേഹത്തിന്റെ പ്രസംഗത്തിന്റെ ഭൂരിഭാഗവും വിനിയോഗിക്കുന്നത്‌ നരേന്ദ്രമോദിയെ എങ്ങനെ തെരഞ്ഞ്ടുക്കപ്പെടുന്നതില്‍നിന്നു തടയാമെന്നതിനാണ്‌. എന്നാല്‍, കുടുംബ വാഴ്ചയെക്കുറിച്ച്‌ എഎപിയോ ആ പാര്‍ട്ടിയുടെ നേതാക്കന്മാരോ ഒന്നും സംസാരിക്കാറില്ല. കോണ്‍ഗ്രസ്‌ ഭരണത്തിന്‍കീഴില്‍ ദേശീയ സുരക്ഷയ്ക്കുണ്ടായ വീഴ്ചയെക്കുറിച്ചോ ദേശീയ സമ്പദ്‌വ്യവസ്ഥയിലുണ്ടായ തകര്‍ച്ചയെക്കുറിച്ചോ എഎപിയോ അതിന്റെ നേതാക്കന്മാരോ തങ്ങളുടെ പ്രസംഗത്തില്‍ ഉള്‍പ്പെടുത്താറില്ല. കല്‍ക്കരി ഖാനികള്‍ക്ക്‌ അനുമതി നല്‍കിയതിലുണ്ടായ അഴിമതിയെക്കുറിച്ചോ ടു ജി സ്പെക്ട്രം അനുവദിച്ചതിലെ ക്രമക്കേടിനെക്കുറിച്ചോ എഎപി വിമര്‍ശിക്കാറില്ല. അഴിമതിക്കുറ്റത്തിനു ശിക്ഷിക്കപ്പെട്ട ലാലുപ്രസാദ്‌ യാദവുമായുള്ള കോണ്‍ഗ്രസിന്റെ തെരഞ്ഞെടുപ്പു സഖ്യത്തെക്കുറിച്ച്‌ എഎപിക്ക്‌ അഭിപ്രായമൊന്നുമില്ല. കോണ്‍ഗ്രസിനോട്‌ മൃദുസമീപനവും ബിജെപിയോട്‌ കടുത്ത വിമര്‍ശനവുമാണ്‌ എഎപി പുലര്‍ത്തുന്നത്‌.
ഇത്‌ കോണ്‍ഗ്രസ്‌ - എഎപി സംയുക്ത തന്ത്രത്തെ സൂചിപ്പിക്കുന്നു. അതേസമയം കോണ്‍ഗ്രസ്‌ വളരെ വിരസമായ തെരഞ്ഞെടുപ്പു പ്രചാരണമാണ്‌ നടത്തുന്നത്‌. അതിന്റെ നേതൃത്വം തികച്ചും ഉത്സാഹരഹിതമാണ്‌. കോണ്‍ഗ്രസിന്റെ പ്രചാരണം തികച്ചും പ്രതിരോധത്തിലുമാണ്‌. മാധ്യമങ്ങളുടെ സംവാദത്തിന്റെ കേന്ദ്രബിന്ദു ബിജെപിയും എഎപിയും തമ്മിലുള്ള രാഷ്ട്രീയയുദ്ധമാണ്‌. എഎപിയെക്കാള്‍ ശക്തമായ വോട്ടുബാങ്കുള്ളത്‌ കോണ്‍ഗ്രസിനാണ്‌. തങ്ങളുടെ സാന്നിദ്ധ്യം തെളിയിക്കുന്നതിനുവേണ്ടി മാത്രം മത്സരിക്കുന്ന എഎപിക്ക്‌ ഒരു പാര്‍ട്ടിയെയും തോല്‍പ്പിക്കാനുള്ള ശക്തി ഇല്ല. അതിന്റെ പ്രധാന ലക്ഷ്യം പരമാവധി മാധ്യമ പ്രചാരണം നേടുക എന്നതു മാത്രമാണ്‌. കോണ്‍ഗ്രസിനെക്കാള്‍ ഉയര്‍ന്ന മാധ്യമസാന്നിദ്ധ്യമാണ്‌ എഎപിക്ക്‌ ഉള്ളത്‌. ഒരു പ്രത്യേക വിഭാഗത്തിനിടയില്‍ കോണ്‍ഗ്രസിനെക്കാള്‍ ഉയര്‍ന്ന മാധ്യമസാന്നിദ്ധ്യം നേടാനും എഎപിക്ക്‌ കഴിഞ്ഞിട്ടുണ്ട്‌. 
ചില രംഗത്ത്‌ കോണ്‍ഗ്രസിനെക്കാള്‍ എഎപിക്ക്‌ കൂടുതല്‍ ശോഭിക്കാന്‍ കഴിയുമെന്ന്‌ കോണ്‍ഗ്രസിനു തോന്നുമെങ്കിലും യഥാര്‍ത്ഥത്തില്‍ ഇതിന്റെ അവസാനം കോണ്‍ഗ്രസ്‌ പാര്‍ട്ടിയുടെ നാശത്തിലായിരിക്കും; അന്തിമ വിജയം ബിജെപിക്കായിരിക്കും. ബിജെപിക്ക്‌ കോണ്‍ഗ്രസിനില്ലാത്ത ചില പ്രത്യേകതകളുണ്ട്‌. കൂടുതല്‍ കൂടുതല്‍ കോണ്‍ഗ്രസുകാര്‍ ബിജെപിയില്‍ ചേരാന്‍ ആരംഭിച്ചിട്ടുണ്ട്‌. എത്രമാത്രം വോട്ടുകളാണോ എഎപിക്ക്‌ ലഭ്യമാകുന്നത്‌ അത്‌ ബിജെപി വിരുദ്ധ വോട്ടുകളായിരിക്കും. ബിജെപിക്ക്‌ ലഭ്യമാകാത്ത വോട്ടുകളെക്കുറിച്ച്‌ ചില ആള്‍ക്കാര്‍ വൃഥാ സ്വപ്നം കാണുന്നു. കോണ്‍ഗ്രസ്‌, എഎപി, ഇടതുപക്ഷം, ബിഎസ്പി, എസ്പി തുടങ്ങിയവയാണ്‌ ഇവയില്‍ പ്രധാനികള്‍. ബിജെപി വിരുദ്ധ വോട്ടുകള്‍ എഎപിക്കു ലഭ്യമാക്കുകവഴി അതു ബിജെപി ഇതര കക്ഷികളെയാണ്‌ കൂടുതല്‍ ബാധിക്കുക. കോണ്‍ഗ്രസ്‌ എഎപിയെ പ്രോത്സാഹിപ്പിക്കുന്നതിലൂടെ അതിനെ കോണ്‍ഗ്രസിനു കീഴില്‍ കൊണ്ടുവരികയാണ്‌. എന്നാല്‍ ബിജെപിയും സഖ്യകക്ഷികളും മെച്ചപ്പെട്ട പ്രവര്‍ത്തനം കാഴ്ചവയ്ക്കുകയും കൂടുതല്‍ വികസനം പ്രാപിക്കുകയും ചെയ്യുന്നു. കോണ്‍ഗ്രസും എഎപിയും തമ്മിലുള്ള ഊഷ്മള ബന്ധം വഴി ബിജെപിയെ ഇല്ലാതാക്കുന്നതിനുള്ള ശ്രമം തുടരുന്നു. പക്ഷേ, ഇത്‌ രണ്ടു പാര്‍ട്ടികളുടെയും സ്വയംനാശത്തിന്‌ മാത്രമേ ഇടയാക്കൂ.
    
</TEXT>
</DOC>