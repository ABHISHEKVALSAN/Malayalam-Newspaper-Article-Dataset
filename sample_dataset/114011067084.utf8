<DOC>
<DOCNO>114011067084.utf8</DOCNO>
<TEXT>


           ജില്ലയ്ക്കും വീരത്തിനും വന്‍ ‌വരവേല്‍പ്പ്    

Friday 10 January 2014 2:19 pm IST

തിരുവനന്തപുരം: മോഹന്‍ലാല്‍-വിജയ് ചിത്രമായ ജില്ലയ്ക്കും അജിത്ത് നായകനായ വീരത്തിനും വന്‍ വരവേല്‍പ്പ്. ആരാധകരുടെ ഏറെ നാളത്തെ കാത്തിരിപ്പിനൊടുവില്‍ കേരളത്തില്‍ ഇന്ന് വെളുപ്പിന് മൂന്ന് മണിക്ക് ജില്ലയുടെ ആദ്യ പ്രദര്‍ശനം ആരംഭിച്ചു. വെടിക്കെട്ടും പാലഭിഷേകവും നടത്തിയാണ് ആരാധകര്‍ ചിത്രത്തെ എതിരേറ്റത്. 

തിരുവനന്തപുരത്ത് ഇന്ന് പുലര്‍ച്ചെ ഒരു മണി മുതല്‍ തീയേറ്ററുകളുടെ മുന്നില്‍ വന്‍തിരക്കാണ് അനുഭവപ്പെട്ടത്. അര്‍ദ്ധരാത്രി 12 മണിക്ക് ജില്ലയുടെ റീലീസ് ഉണ്ടാകുമെന്ന് അറിഞ്ഞ മോഹന്‍ലാല്‍ ആരാധകര്‍ ജില്ലയുടെ വിവിധ കേന്ദ്രങ്ങളില്‍ നിന്നും കൂട്ടത്തോടെയാണ് തമ്പാനൂരിലെത്തിയത്. ഫ്ലക്സ് ബോര്‍ഡുകളും ബാനറുകളുമായി ലാലിന് അഭിവാദ്യമര്‍പ്പിച്ചെത്തിയ ആരാധകരുടെ ആവേശം ചിലയിടങ്ങളില്‍ വാനോളമെത്തി. മൂന്ന് മണിക്കാണ്  അഞ്ജലിതീയേറ്ററില്‍  ജില്ലയുടെ ആദ്യ ഷോ നടന്നത്. അതിന് ശേഷം ഏഴ് മണിക്ക് അടുത്ത ഷോ നടന്നു.  

തമിഴ്‌നാട്ടില്‍ വെളുപ്പിന് നാല് മണിക്കായിരുന്നു റിലീസ്. രാത്രി 12 മണി മുതല്‍ തന്നെ തമിഴ്‌നാട്ടില്‍ ആരാധകര്‍ തീയേറ്ററുകളിലെത്തിയിരുന്നു. റിലീസിംഗിനു മുന്‍പ് തന്നെ ആഘോഷങ്ങള്‍ക്ക് തുടക്കമിട്ടിരുന്നു. കേരളത്തില്‍ ആശിര്‍വാദ് സിനിമാസിനാണ് ജില്ലയുടെ വിതരണാവകാശം.

ആര്‍ബി ചൗധരിയുടെ നിര്‍മ്മാണത്തില്‍ ആര്‍ടി നേശനാണ് ജില്ല സംവിധാനം ചെയ്തിരിക്കുന്നത്. ജില്ലയില്‍ വിജയ് അവതരിപ്പിക്കുന്ന ശക്തിയുടെ സഹോദരനും മധുരയിലെ നാട്ടുപ്രമാണിയുമായ ശിവയുടെ റോളിലാണ് മോഹന്‍ലാല്‍ എത്തുന്നത്. കാജല്‍ അഗര്‍വാളും പൂര്‍ണിമയുമാണ് ചിത്രത്തിലെ നായികമാര്‍.

 

    
</TEXT>
</DOC>