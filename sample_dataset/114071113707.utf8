<DOC>
<DOCNO>114071113707.utf8</DOCNO>
<TEXT>


           ബജറ്റ്: കൊച്ചിയിലൂന്നി കേരളത്തിന്റെ പുതിയ കുതിപ്പ്    

Friday 11 July 2014 11:41 am IST

കൊച്ചി: കേന്ദ്ര ബജറ്റ്  സംസ്ഥാനത്തിന്റെ സാമ്പത്തിക വികസനത്തിന് ഗതിവേഗം പകരും.  സാമ്പത്തിക തലസ്ഥാനമായ കൊച്ചിക്ക് ഒട്ടേറെ നേട്ടങ്ങളാണ് ബജറ്റ് സമ്മാനിക്കുന്നത്. കാര്‍ഷിക കയറ്റുമതിക്ക് കരുത്തേകുന്ന  നിര്‍ദ്ദേശങ്ങളാണ് ബജറ്റിലുള്ളത്. സമുദ്രോത്പന്നകയറ്റുമതി വികസന കോര്‍പ്പറേഷന് 120 കോടി അനുവദിക്കാനുള്ള തീരുമാനം പുതിയ പ്രതീക്ഷകള്‍ നല്‍കുന്നു. മത്സ്യബന്ധന മേഖലക്ക് ഈ തീരുമാനം കുതിപ്പേകും. കടുത്ത സാമ്പത്തിക പ്രതിസന്ധിയില്‍ പെട്ടുഴലുന്ന കൊച്ചി തുറമുഖത്തിന് 27.84 കോടിയും ഷിപ്പ് യാര്‍ഡിന് 41 കോടിയും അനുവദിച്ചു. ഈ രണ്ടു തീരുമാനങ്ങളും കൊച്ചി തുറമുഖത്തിനും കയറ്റുമതി മേഖലക്കും ഗുണമേകും. കൊച്ചി മെട്രോ റയിലിന് 462.17 കോടി രൂപ വകയിരുത്തിയിട്ടുണ്ട്. ഇതില്‍ 233.43 കോടി രൂപ നേരിട്ടുള്ള കേന്ദ്ര സഹായവും 161.79 കോടി രൂപ വിദേശ ധന സഹായവുമാണ്.ഈ സാമ്പത്തിക വര്‍ഷത്തില്‍ 878 കോടി രൂപയാണ് മെട്രോ ചെലവ് പ്രതീക്ഷിക്കുന്നത്. കെ.എം ആര്‍എല്‍ എംഡി ഏലിയാസ് ജോര്‍ജ് പറഞ്ഞു. കേന്ദ്ര വിഹിതം വര്‍ദ്ധിപ്പിക്കുമെന്ന് പ്രതീക്ഷിക്കുന്നതായും അദ്ദേഹം പറഞ്ഞു. 
അടച്ചു പൂട്ടല്‍ ഭീഷണി നേരിടുന്ന പൊതുമേഖലാ സ്ഥാപനമായ ഫാക്ടിന് 42.66 കോടി രൂപയുടെ സഹായധനം പ്രക്യാപിച്ചിട്ടുണ്ട്. നിര്‍ദ്ദിഷ്ട ഫാക്ട് പാക്കേജിന്റെ ഭാഗമല്ല ഈ തുക. ഇത് താത്കാലിക ആശ്വാസമാണ്. പാക്കേജ് കേന്ദ്രത്തിന്റെ പരിഗണനയിലാണ്. ഫാക്ടിന്റെ പുനരുത്ഥാനം ദക്ഷിണേന്ത്യയിലെ രാസവള വ്യവസായത്തിനും കാര്‍ഷിക മേഖലക്കും ഉണര്‍വ്വേകും. റബ്ബര്‍ ബോര്‍ഡിന് 157 കോടി, കയര്‍ ബോര്‍ഡിന് 82 കോടി, തേയിലബോര്‍ഡിന് 117 കോടി, കോഫി ബോര്‍ഡിന് 121 കോടി, സ്‌പൈസസ് ബോര്‍ഡിന് 94.35 കോടി വീതമാണ് അനുവദിച്ചിട്ടുള്ളത്. കേരളത്തിന്റെ പരമ്പരാഗത നാണ്യവിള മേഖലയെ ശക്തിപ്പെടുത്തുകയും ആഗോള വിപണിയില്‍ ഉത്പന്നങ്ങളെത്തിക്കുകയും ചെയ്യുക എന്നതാണ് ഇതുവഴി ലക്ഷ്യമിടുന്നത്. കൊച്ചിയിലെ പ്രത്യേക സാമ്പത്തിക മേഖലക്ക്് 6.8 കോടി  വകയിരുത്തിയിട്ടുണ്ട്. 
രാജ്യത്തെ ദേശീയ പാത വികസനം മുന്നില്‍കണ്ട് നീക്കി വച്ചിട്ടുള്ള 37,780 കോടി പ്രതീക്ഷക്കു വക നല്‍കുന്നതാണ്. നിര്‍ദ്ദിഷ്ട കൊച്ചി - മംഗലാപുരം നാലുവരിപ്പാതയും കൊച്ചി -മധുര ദേശീയപാതയും കൊച്ചി-കോയമ്പത്തൂര്‍ പാത വികസനവും ഇതിന്റെ പരിധിയില്‍ വരും. സംസ്ഥാനത്തെ  ഐ.ടി മേഖലക്കും കേന്ദ്ര ബജറ്റ് പുതിയ പ്രതീക്ഷയേകുന്നു.സംരഭകത്വത്തേയും സ്റ്റാര്‍ട്ടപ്പ് പദ്ധതികളേയും പ്രോത്സാപ്പിക്കാനായി പതിനായിരം കോടിയാണ് നീക്കി വച്ചിട്ടുള്ളത്. ഐ.ടി കമ്പനികള്‍ക്ക് പ്രവര്‍ത്തന മൂലധനം കണ്ടെത്തുന്നതിന് കേന്ദ്ര സഹായം ലഭ്യമാക്കാനാണ് സര്‍ക്കാര്‍ തീരുമാനം. ഇത് കൊച്ചിയിലെ ഐടി സംരഭങ്ങള്‍ക്ക് പുതിയ കുതിപ്പേകും. കൊച്ചിയില്‍ അറുനൂറിലേരെ ഐ.ടി കമ്പനികള്‍ ഇപ്പോള്‍ പ്രവര്‍ത്തിക്കുന്നുണ്ട്. സംസ്ഥാനത്തെ സാമ്പത്തിക വിദഗ്ധര്‍ ബജറ്റിനെ പൊതുവെ സ്വാഗതം ചെയ്യുകയാണ്. കൊച്ചി സ്റ്റോക്ക് എക്‌സ്‌ചേഞ്ചിലും ബജറ്റ് ഉണര്‍വ്വ് സൃഷ്ടിച്ചു. വ്യാപാര-വ്യവസായ മേഖലകളും അക്കാദമിക് വിദഗ്ദരും ബജറ്റിനെ സ്വാഗതം ചെയ്യുന്നു.
    
</TEXT>
</DOC>