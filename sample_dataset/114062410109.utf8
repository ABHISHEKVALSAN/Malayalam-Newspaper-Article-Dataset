<DOC>
<DOCNO>114062410109.utf8</DOCNO>
<TEXT>


           ഇ.കെ.ഭരത്ഭൂഷണെ ചീഫ് സെക്രട്ടറി സ്ഥാനത്ത് നിന്ന് നീക്കണം: വിഎസ്     

Tuesday 24 June 2014 1:00 pm IST

തിരുവനന്തപുരം: കമ്പനിക്ക് അനുകൂല നിലപാട് സ്വീകരിച്ച ഭരത് ഭൂഷണെ ചീഫ് സെക്രട്ടറി സ്ഥാനത്ത് നിന്ന് നീക്കണമെന്ന് പ്രതിപക്ഷ നേതാവ് വിഎസ് അച്യുതാനന്ദന്‍ നിയമസഭയില്‍ ആവശ്യപ്പെട്ടു. വാര്‍ഷിക വസ്തുവിവര പട്ടികയില്‍ ചീഫ് സെക്രട്ടറി കൃത്രിമം കാണിച്ചുവെന്ന് വി.എസ് ആരോപിച്ചു.

പാറ്റൂരിലെ ഭൂമിഇടപാടിനെ കുറിച്ച് സി.ബി.ഐ അന്വേഷണം നടത്തണമെന്നും വി.എസ്. ആവശ്യപ്പെട്ടു. നിയമസഭയില്‍ സബ്മിഷനായാണ് വി.എസ് ഇക്കാര്യങ്ങള്‍ ഉന്നയിച്ചത്. എന്നാല്‍ നേരത്തെ എഴുതി നല്‍കാതെയുള്ള വി.എസിന്റെ സബ്മിഷന്‍ ചട്ടവിരുദ്ധമാണെന്ന് ഡപ്യൂട്ടി സ്പീക്കര്‍ നിരീക്ഷിച്ചു. ഇതേതുടര്‍ന്ന് സ്പീക്കര്‍ വി.എസിന്റെ സബ്മിഷന്‍ അനുവദിച്ചില്ല.

ചീഫ് സെക്രട്ടറിയെ മുഖ്യമന്ത്രി ഭയക്കുകയാണെന്നും വിഎസ് പറഞ്ഞു. ഭരത് ഭൂഷണ് കൊച്ചിയില്‍ മാത്രം അഞ്ചു കോടി രൂപ വിലയുള്ള ഫ്‌ളാറ്റുണ്ട്. ഇതേക്കുറിച്ച് ഒരിടത്തും അദ്ദേഹം പറഞ്ഞിട്ടില്ല. പാറ്റൂരിലെ ഭൂമിയിടപാടില്‍ മുഖ്യമന്ത്രി ഉമ്മന്‍ചാണ്ടിക്കും പങ്കുണ്ട്. ആഭ്യന്തര മന്ത്രിയെ നോക്കുകുത്തിയാക്കിയാണ് മുഖ്യമന്ത്രി പ്രവര്‍ത്തിക്കുന്നതെന്നും വി.എസ് ആരോപിച്ചു.

എന്നാല്‍ ചീഫ് സെക്രട്ടറിയെ ന്യായീകരിക്കുന്ന നിലപാടാണ് മുഖ്യമന്ത്രി സ്വീകരിച്ചത്. ഔദ്യോഗികമായി പ്രഖ്യാപിക്കാത്ത ഒരു സ്വത്തും ചീഫ് സെക്രട്ടറിക്ക് ഇല്ലെന്ന് ഉമ്മന്‍ചാണ്ടി പറഞ്ഞു. പാറ്റൂരില്‍ ഫ്‌ളാറ്റ് നിര്‍മാണ കമ്പനി സര്‍ക്കാര്‍ സ്ഥലം കൈയേറിയിട്ടുണ്ടെങ്കില്‍ അത് തിരിച്ചു പിടിക്കും. മന്ത്രിമാരെ ബൈപാസ് ചെയ്യാന്‍ ഉദ്യോഗസ്ഥരെ അനുവദിക്കില്ല. എന്നാല്‍ ഉദ്യോഗസ്ഥരുടെ മനോവീര്യം കെടുത്തുന്ന നടപടികള്‍ സര്‍ക്കാരിന്റെ ഭാഗത്ത് നിന്ന് ഉണ്ടാവില്ലെന്നും മുഖ്യമന്ത്രി പറഞ്ഞു. മുന്‍ എല്‍.ഡി.എഫ് സര്‍ക്കാരിന്റെ കാലത്താണ് കമ്പനിക്ക് പൈപ്പ് ലൈനിന് അനുമതി നല്‍കിയതെന്ന് റവന്യൂമന്ത്രി അടൂര്‍ പ്രകാശ് പറഞ്ഞു. ഇതിന്റെ രസീത് ഫയലില്‍ ഉണ്ടെന്നും അദ്ദേഹം വ്യക്തമാക്കി.
    
</TEXT>
</DOC>