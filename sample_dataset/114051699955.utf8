<DOC>
<DOCNO>114051699955.utf8</DOCNO>
<TEXT>


           നരേന്ദ്രജാലം ചരിത്ര വിജയം; സത്യപ്രതിജ്ഞ 21-ന്‌    

Friday 16 May 2014 10:26 pm IST

ന്യൂദല്‍ഹി: ആസേതു ഹിമാചലം ആഞ്ഞടിച്ച മോദി തരംഗത്തില്‍ 286 സീറ്റുകളിലേറെ ഒറ്റയ്ക്ക്‌ വിജയിച്ച്‌ ബിജെപി ചരിത്രം സൃഷ്ടിച്ചു. ഇന്ത്യാമഹാരാജ്യം ഇനി നരേന്ദ്രമോദി ഭരിക്കും. മെയ്‌ 21ന്‌ ഇന്ത്യയുടെ ഇരുപത്തി മൂന്നാ‍മത്‌ പ്രധാനമന്ത്രിയായി മോദി സത്യപ്രതിജ്ഞ ചെയ്ത്‌ അധികാരമേറ്റെടുക്കും. 

ഫലം പുറത്തുവന്നപ്പോള്‍ കോണ്‍ഗ്രസിന്‌ ചരിത്രത്തിലെ ഏറ്റവും വലിയ തോല്‍വിയാണ്‌ ഏറ്റുവാങ്ങേണ്ടിവന്നത്‌. കോണ്‍ഗ്രസിന്റെ വോട്ട് വിഹിതം ബിജെപി നിഷ്‌പ്രയാസം മറികടന്നു. കോണ്‍ഗ്രസിന് ഇതുപോലൊരു തിരിച്ചടി അടുത്തകാലത്തെങ്ങും ഉണ്ടായിട്ടില്ല. പ്രധാനമന്ത്രി മന്‍മോഹന്‍സിങ്‌ നാളെ ഉച്ചയ്ക്ക്‌ രാജി നല്‍കും. 

1984ന് ശേഷം ഒരു കക്ഷി നേടുന്ന വിജയമാണ് ഇപ്പോഴുണ്ടായിരിക്കുന്നത്. 543 അംഗ ലോക്‍സഭയില്‍ മോദിയുടെ നേതൃത്വത്തില്‍ മത്സരിച്ച ബിജെപിക്ക്‌ 283 സീറ്റുകള്‍ ലഭിച്ചു. യുപിയും ബീഹാറും ഗുജറാത്തും രാജസ്ഥാനും ദല്‍ഹിയും ഹിമാചല്‍‌പ്രദേശും മധ്യപ്രദേശും ബിജെപി തുത്തുവാരി. മൂന്നുപതിറ്റാണ്ടിനു ശേഷം ആദ്യമായാണ്‌ രാജ്യത്ത്‌ ഒരു പാര്‍ട്ടിക്ക്‌ കേവല ഭൂരിപക്ഷം ലഭിക്കുന്നത്‌. എന്‍ഡിഎ സഖ്യം 340 സീറ്റുകളിലാണ്‌ വിജയക്കൊടി പാറിച്ചത്‌. 

ഹിന്ദിഹൃദയഭൂമിയില്‍ ബിജെപിയുടെ സമ്പൂര്‍ണ്ണാധിപത്യമാണ്‌ ദൃശ്യമായത്‌. കോണ്‍ഗ്രസ്‌ സഖ്യത്തിന്‌ 58 സീറ്റുകളും മറ്റുള്ള പാര്‍ട്ടികള്‍ക്കെല്ലാമായി 144 സീറ്റുകളും ലഭിച്ചു.  

    
</TEXT>
</DOC>