<DOC>
<DOCNO>114101031698.utf8</DOCNO>
<TEXT>


           കുട്ടികളുടെ എണ്ണം പെരുപ്പിച്ചുകാട്ടുന്ന സ്‌കൂളുകള്‍ക്കെതിരെ കടുത്ത നടപടി    

Friday 10 October 2014 10:22 pm IST

        തിരുവനന്തപുരം: കുട്ടികളുടെ എണ്ണം പെരുപ്പിച്ചുകാട്ടുന്ന സ്‌കൂള്‍ അധികൃതര്‍ക്കെതിരെ സര്‍ക്കാര്‍ കടുത്ത നടപടിക്കൊരുങ്ങുന്നു. 18നു മുന്‍പ് കുട്ടികളുടെ കൃത്യമായ എണ്ണം ഐടി അറ്റ് സ്‌കൂളിന്റെ വെബ്‌സൈറ്റില്‍ രേഖപ്പെടുത്തണം. വീഴ്ചവരുത്തുന്ന പ്രധാനാധ്യാപകരെയും ക്ലാസ് അധ്യാപകരെയും സര്‍വീസില്‍ നിന്ന് പിരിച്ചുവിടുമെന്ന് പൊതുവിദ്യാഭ്യാസ ഡയറക്ടറുടെ ഉത്തരവില്‍ പറയുന്നു.
അര്‍ഹതയില്ലാത്ത ഡിവിഷനുകളും തസ്തികകളും നിലനിര്‍ത്താനായാണ് സര്‍ക്കാര്‍-എയ്ഡഡ് സ്‌കൂള്‍ അധികൃതര്‍ കുട്ടികളുടെ എണ്ണം പെരുപ്പിച്ചുകാട്ടുന്നത്. അടുത്തിടെ സ്‌കൂളുകളില്‍ പൊതുവിദ്യാഭ്യാസ ഡയറക്ടറേറ്റിലെ സൂപ്പര്‍ ചെക്ക് സെല്ലും വിദ്യാഭ്യാസ ഉപഡയറക്ടര്‍മാരും നടത്തിയ പരിശോധനയില്‍ വ്യാപക ക്രമക്കേട് കണ്ടെത്തിയിരുന്നു. തിരുവനന്തപുരത്തെ ഒരു സ്‌കൂളില്‍ പരിശോധനാ ദിവസം ഹാജരുണ്ടായിരുന്നത് 136 കുട്ടികള്‍ മാത്രം. എന്നാല്‍ സ്‌കൂള്‍ അധികൃതര്‍ നല്‍കിയ കണക്ക് 826 കുട്ടികള്‍  സ്‌കൂളില്‍ പഠിക്കുന്നുണ്ടെന്നാണ്. ഇതില്‍ 501 കുട്ടികളുടെ പേരില്‍ വ്യാജ തിരിച്ചറിയില്‍ കാര്‍ഡും നിര്‍മിച്ചിരുന്നു. തട്ടിപ്പ് കണ്ടെത്തിയതിനെ തുടര്‍ന്ന് സ്‌കൂളിലെ പ്രഥമാധ്യാപികയടക്കം 25 അധ്യാപകരെ സസ്‌പെന്‍ഡ് ചെയ്തു. തലസ്ഥാനത്തെ തന്നെ മറ്റൊരു സ്‌കൂള്‍ 410 കുട്ടികളെയാണ് വ്യാജമായി ചേര്‍ത്തത്. ഈ സ്‌കൂളിലെ 27 അധ്യാപകരെയും സസ്‌പെന്‍ഡ് ചെയ്തു. ഈ സാഹചര്യത്തിലാണ് പരിശോധനകള്‍ കര്‍ശനമാക്കാന്‍ വിദ്യാഭ്യാസവകുപ്പ് തീരുമാനിച്ചത്. കൃത്രിമം കണ്ടെത്താന്‍ പ്രത്യേക സ്‌ക്വാഡുകളും ഡിപിഐ രൂപീകരിച്ചിട്ടുണ്ട്. കര്‍ശന നടപടികള്‍ക്കു മുന്‍പായി തെറ്റുതിരുത്താന്‍ ഒരവസരം കൂടി നല്‍കാനാണ്  തീരുമാനം. വ്യാജ വിവരങ്ങള്‍ നല്‍കിയിട്ടുള്ള സ്‌കൂളുകള്‍ ഈ മാസം 18 നു മുന്‍പായി കൃത്യമായ വിവരങ്ങള്‍ ഐടി അറ്റ് സ്‌കൂളിന്റെ വെബ്‌സൈറ്റില്‍ രേഖപ്പെടുത്തണം. നവംബറില്‍ പ്രത്യേക സ്‌ക്വാഡുകള്‍ സ്‌കൂളുകളില്‍ പരിശോധന നടത്തും. ഓരോ ഡിവിഷനിലെയും കുട്ടികളുടെ എണ്ണത്തില്‍ കൃത്യത ഉറപ്പുവരുത്താനുള്ള ഉത്തരവാദിത്വം ക്ലാസ് ടീച്ചര്‍ക്കും പ്രഥമാധ്യാപകനും മാത്രമായിരിക്കും. പരിശോധനയില്‍ വ്യാജ അഡ്മിഷന്‍ കണ്ടെത്തിയാല്‍ ഉത്തരവാദികളായ അധ്യാപകരെ സര്‍വീസില്‍ നിന്നു മാറ്റിനിര്‍ത്തുമെന്നും ഡിപിഐ മുന്നറിയിപ്പ് നല്‍കിയിട്ടുണ്ട്.
    
</TEXT>
</DOC>