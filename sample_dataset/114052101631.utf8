<DOC>
<DOCNO>114052101631.utf8</DOCNO>
<TEXT>


           ഗഡ്കരിയുടെ മാനനഷ്ടക്കേസ്‌: കേജ്‌രിവാളിനെ തിഹാര്‍ ജയിലിലടച്ചു    

Wednesday 21 May 2014 9:48 pm IST

        ന്യൂദല്‍ഹി: വ്യാജ അഴിമതിയാരോപണക്കേസിന്റെ നടപടിയുടെ ഭാഗമായി ആം ആദ്മി പാര്‍ട്ടി നേതാവ്‌ അരവിന്ദ്‌ കേജ്‌രിവാളിനെ തിഹാര്‍ ജയിലിലടച്ചു. ബിജെപി നേതാവ്‌ നിതിന്‍ ഗഡ്കരി നല്‍കിയ മാനനഷ്ടക്കേസിലാണിത്‌.
കേസില്‍ കോടതി മുമ്പാകെ ഹാജരാകുന്നതില്‍ തുടര്‍ച്ചയായി വീഴ്ച വരുത്തിയ കേജ്‌രിവാള്‍ ഇന്നലെ കോടതിയില്‍ ഹാജരായെങ്കിലും ജാമ്യത്തുക കെട്ടിവെയ്ക്കാന്‍ വിസമ്മതിക്കുകയായിരുന്നു. ഇതോടെയാണ്‌ രണ്ടു ദിവസത്തേക്ക്‌ ജയിലിലടയ്ക്കാന്‍ കോടതി തീരുമാനിച്ചത്‌. 
കഴിഞ്ഞ ജനുവരിയില്‍ അഴിമതിക്കാരായ 31 നേതാക്കളുടെ പേരുവിവരങ്ങള്‍ എന്നുപറഞ്ഞ്‌ ആംആദ്മി പാര്‍ട്ടി പുറത്തുവിട്ട ലിസ്റ്റില്‍ നിതിന്‍ ഗഡ്ക്കരിയുടെ പേരും ഉള്‍പ്പെട്ടിരുന്നു. ഇതിനെതിരെ ഗഡ്കരി മാനനഷ്ടക്കേസ്‌ നല്‍കുകയായിരുന്നു. കേസില്‍ പലതവണ ഹാജരാകാതിരുന്ന കേജ്‌രിവാള്‍ നിരവധി തവണ അവധിക്കപേക്ഷ നല്‍കി. കേസ്‌ നീട്ടിവെച്ചെങ്കിലും അറസ്റ്റ്‌ വാറണ്ട്‌ പുറപ്പെടുവിക്കുമെന്ന്‌ പറഞ്ഞതോടെയാണ്‌ ഇന്നലെ കോടതിയില്‍ ഹാജരായത്‌. എന്നാല്‍ ഗഡ്കരി അഴിമതിക്കാരനാണെന്നും കേസ്‌ രാഷ്ട്രീയ പ്രേരിതമാണെന്നും ആവര്‍ത്തിച്ചുപറഞ്ഞുകൊണ്ടിരുന്ന കേജ്‌രിവാളിന്‌ കോടതിയുടെ ചോദ്യങ്ങള്‍ക്ക്‌ മറുപടിയില്ലായിരുന്നു. ഒടുവില്‍ ജാമ്യം നല്‍കാമെന്ന്‌ കോടതി പറഞ്ഞെങ്കിലും പതിനായിരം രൂപ ജാമ്യത്തുക കെട്ടിവെക്കാന്‍ കേജ്‌രിവാള്‍ തയ്യാറായില്ല.
താന്‍ അഴിമതിവിരുദ്ധ പ്രവര്‍ത്തകനാണെന്നും ജാമ്യത്തുക കെട്ടിവയ്ക്കാന്‍ പറ്റില്ലെന്നുമായിരുന്നു കേജ്‌രിവാളിന്റെ കോടതിയിലെ നിലപാട്‌. ഇതോടെ ആംആദ്മി പാര്‍ട്ടി നേതാവായ താങ്കള്‍ ആംആദ്മി (സാധാരണക്കാരന്‍)യെപ്പോലെ പെരുമാറണമെന്ന്‌ കോടതി ശാസിച്ചു. ജയിലിലേക്ക്‌ അയക്കുമെന്ന്‌ പറഞ്ഞപ്പോള്‍ അടുത്ത കേസിന്റെ അവധിക്ക്‌ കൃത്യമായി ഹാജരായിക്കൊള്ളാമെന്ന്‌ അപേക്ഷിച്ചെങ്കിലും പാട്യാല ഹൗസ്‌ ചീഫ്‌ മെട്രോപോളീറ്റന്‍ കോടതി ജഡ്ജി കേജ്‌രിവാളിനെ രണ്ടു ദിവസത്തേക്ക്‌ ജയിലിലേക്കയച്ചു. തിഹാറിലെ നാലാം നമ്പര്‍ ജയിലിലാണ്‌ കേജ്‌രിവാളിനെ പാര്‍പ്പിച്ചിരിക്കുന്നതെന്ന്‌ ജയില്‍ പിആര്‍ഒ സുനില്‍ ഗുപ്ത അറിയിച്ചു. മെയ്‌ 23ന്‌ വീണ്ടും കോടതിയില്‍ ഹാജരാക്കും. 
ആംആദ്മി പാര്‍ട്ടിക്കാര്‍ ബഹളംവെച്ചതിനെത്തുടര്‍ന്ന്‌ തിഹാര്‍ ജയിലിന്‌ പുറത്ത്‌ നിരോധനാജ്ഞ പ്രഖ്യാപിച്ചു.
സ്വന്തം ലേഖകന്‍

</TEXT>
</DOC>