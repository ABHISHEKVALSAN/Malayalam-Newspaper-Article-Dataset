<DOC>
<DOCNO>114092189210.utf8</DOCNO>
<TEXT>


           ദ്വീപസമൂഹങ്ങളുടെ കഷ്ടതകള്‍ കണ്ടറിഞ്ഞ്‌ സമാശ്വാസം പകര്‍ന്ന്‌ ഗോപാലകൃഷ്ണന്‍    

Sunday 21 September 2014 10:04 am IST

തൃശൂര്‍: ദ്വീപസമൂഹങ്ങളുടെ കഷ്ടതകള്‍ കണ്ടറിഞ്ഞ്‌ സമാശ്വാസം പകര്‍ന്നുകൊണ്ടുള്ള ബിജെപി സ്ഥാനാര്‍ത്ഥി ബി.ഗോപാലകൃഷ്ണന്റെ പര്യടനം ജനമനസുള്‍ക്ക്‌ ആവേശം പകരുന്നതായിരുന്നു. ഇരുമുന്നണികളും മാറിമാറിഭരിച്ചിട്ടും വികസനം എത്തിനോക്കാത്ത പട്ടിണിപാവങ്ങള്‍ തിങ്ങിതാമസിക്കുന്ന ഗ്രാമങ്ങളിലൂടെയുള്ളയാത്ര സമൂഹത്തിന്‌ ശക്തിപകരുന്നതും ജനങ്ങള്‍ക്ക്‌ പ്രതീക്ഷയേകുന്നതുമായിരുന്നു. 
രാജ്യത്തിന്‌ ഒരു നമോ, ചാലക്കുടിക്കൊരു നന്മ ലോക്സഭ തെരഞ്ഞെടുപ്പില്‍ ബിജെപി മണ്ഡലത്തില്‍ ഉയര്‍ത്തുന്ന മുദ്രാവാക്യമാണിത്‌. നന്മയുടെ പ്രതീകമായി ഉയര്‍ത്തിക്കാട്ടുന്ന അഡ്വ. ബി. ഗോപാലകൃഷ്ണന്‍ മണ്ഡലത്തിലെ വോട്ടര്‍മാര്‍ക്ക്‌ സുപരിചിതനായികഴിഞ്ഞു. മാള ഉള്‍പ്പെടുന്ന കൊടുങ്ങല്ലൂര്‍ നിയോജകമണ്ഡലത്തിലെ മൂന്നാം ഘട്ട പര്യടനം ഇന്നലെ രാവിലെ തുടങ്ങിയത്‌ തൃശൂര്‍ - എറണാകുളം ജില്ലകളുടെ ഇടയില്‍ സ്ഥിതിചെയ്യുന്ന ദ്വീപായ വലിയ പണിക്കന്‍ തുരുത്തില്‍ നിന്നുമാണ്‌. നാനൂറിലധികം കുടുംബങ്ങള്‍ തിങ്ങിപാര്‍ക്കുന്ന തുരുത്തില്‍ വികസനം നാമമാത്രം. നല്ല റോഡുകളും, കുടിവെള്ളവും, മാലിന്യ പ്രശ്നവും ഇവിടെ പരിഹാരം കാണാതെ കിടക്കുന്നു. പര്യടനം ആരംഭിക്കും മുമ്പേ സ്ഥാനാര്‍ത്ഥിയുമായി സംസാരിച്ച ദ്വീപ്‌ നിവാസികള്‍ തങ്ങളുടെ പ്രശ്നങ്ങള്‍ പങ്കുവെച്ചു. രാവിലെ എട്ടരക്ക്‌ തുരുത്തിലെ പ്രധാന കവലകള്‍ പിന്നിട്ട്‌ പര്യടനം കുലശേഖരന്റെ നാടായ ടികെഎസ്‌ പുരത്തെത്തി. തുറന്നജീപ്പില്‍ സ്ഥാനാര്‍ത്ഥി എത്തുമ്പോഴേക്കും ജംഗ്ഷനില്‍ നൂറുകണക്കിനാളുകള്‍ കാത്തുനിന്നിരുന്നു. എല്ലാവരോടും വോട്ടഭ്യര്‍ത്ഥന നടത്തി മേത്തലയിലെ കുന്നംകുളം, പറമ്പിക്കുളങ്ങര എന്നീ പ്രദേശങ്ങളിലേക്കാണ്‌ പര്യടനം പുരോഗമിച്ചത്‌. ഒരു കാലത്ത്‌ ഇടതുപക്ഷത്തിന്റെ ശക്തികേന്ദ്രങ്ങളായിരുന്ന ഇവിടെ എവിടെയും പാര്‍ട്ടികൊടികളും ചിഹ്നങ്ങളും മാത്രം. കുട്ടികളും സ്ത്രീകളും ഉള്‍പ്പെടെ തടിച്ചുകൂടിയവര്‍ അകലെ സ്ഥാനാര്‍ത്ഥിയുടെ വാഹനം കണ്ടപ്പോള്‍ തന്നെ ആവേശഭരിതരായിരുന്നു. നരേന്ദ്രമോദിക്ക്‌ ശക്തിപകരാന്‍ ബിജെപിക്ക്‌ വോട്ടുചെയ്യണമെന്ന ചെറുപ്രസംഗം കഴിഞ്ഞപ്പോഴേക്കും ഒപ്പമുള്ള പ്രവര്‍ത്തകര്‍ അടുത്ത യോഗസ്ഥലത്തെത്താന്‍ തിരക്കു കൂട്ടിയിരുന്നു. ആനാപ്പുഴയിലെ മത്സ്യബന്ധന മേഖലയില്‍ സ്വീകരണം കഴിഞ്ഞ്‌ പൊയ്യ, പൂപ്പത്തി, പാറപ്പുറം, വിളക്കുംകാല്‍ എന്നീ സ്ഥലങ്ങള്‍ പിന്നിട്ട്‌ അതിരാത്ര യാഗഭൂമിയായ കുണ്ടൂരിലെത്തിയപ്പോള്‍ ഉച്ചയായി. കടുത്ത ചൂടും ക്ഷീണവും ഒന്നും വകവെക്കാതെ സ്ഥാനാര്‍ത്ഥി വോട്ടര്‍മാരെ കണ്ട്‌ നീങ്ങുന്നതിനിടെ ചിലരുടെ ഹാരാര്‍പ്പണവും കുശലാന്വേഷണവും. പ്രായം ചെന്നവര്‍ ഗോപാലകൃഷ്ണനെ തലയില്‍ കൈവെച്ച്‌ അനുഗ്രഹിക്കാനും മറന്നില്ല. ഉച്ചഭക്ഷണത്തിനു മുമ്പായി വലിയ പറമ്പ്‌, മേലഡൂര്‍ എന്നിവിടങ്ങളിലെത്തിയപ്പോള്‍ അടുത്തിടെ ബിജെപിയില്‍ ചേര്‍ന്നവരാണ്‌ സ്വീകരണത്തിന്‌ മുന്‍നിരയിലുണ്ടായിരുന്നത്‌. അന്നമനടയില്‍ ഭക്ഷണത്തിനുശേഷം മാള ടൗണ്‍, അഷ്മിച്ചിറ, മങ്കിടി, വെള്ളൂര്‍ തുടങ്ങിയ സ്ഥലങ്ങള്‍ പിന്നിട്ടതോടെ അന്തിവെയില്‍ അവസാനിക്കാറായി. വെള്ളാംങ്ങല്ലൂരിലും, കോണത്തുകുന്നിലും പൊതുയോഗത്തിനെന്നപോലെ നൂറുകണക്കിനാളുകള്‍ സ്ഥാനാര്‍ത്ഥിക്കായി കാത്തുനിന്നത്‌ പ്രവര്‍ത്തകരില്‍ ആവേശം പകര്‍ന്നു. തുടര്‍ന്ന്‌ കൊടുങ്ങല്ലൂര്‍ നഗരസഭയിലെ പറയന്‍ പറമ്പ്‌ കോളനി, മോഡേണ്‍, ഒ. കെ. ആശുപത്രി പരിസരം, പട്യാരകോളനി എന്നീ സ്ഥലങ്ങള്‍ പിന്നിട്ട്‌ കാവില്‍ക്കടവിലാണ്‌ ഇന്നലത്തെ പര്യടനം സമാപിച്ചത്‌. ഒരു ദിവസം മുഴുവന്‍ നീണ്ടുനിന്ന പര്യടനത്തിലൂടെ പതിനായിരങ്ങളിലേക്ക്‌ വികസന സന്ദേശമെത്തിക്കുവാനും കപട മതേതരവാദികള്‍ക്ക്‌ ശക്തമായ താക്കീതുനല്‍കുവാനും കഴിഞ്ഞെന്ന ചാരിതാര്‍ത്ഥ്യത്തിലായിരുന്നു സ്ഥാനാര്‍ത്ഥിക്കൊപ്പമുണ്ടായിരുന്ന പ്രവര്‍ത്തകര്‍.
വിജയഗോപാല്‍

</TEXT>
</DOC>