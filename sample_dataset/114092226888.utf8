<DOC>
<DOCNO>114092226888.utf8</DOCNO>
<TEXT>


           മനോജ്‌ വധം: സിബിഐ ഈയാഴ്ച തലശ്ശേരിയിലെത്തും    

Monday 22 September 2014 6:05 pm IST

        കണ്ണൂര്‍: ആര്‍എസ്എസ് നേതാവ് മനോജിനെ കൊലപ്പെടുത്തിയെ കേസിന്റെ പ്രാഥമിക അന്വേഷണത്തിനായി സിബിഐ തിരുവനന്തപുരം യൂണിറ്റിലെ ഉന്നത ഉദ്യോഗസ്ഥര്‍ ഈയാഴ്ച തലശേരിയിലെത്തും. ഇവരുടെ പ്രാഥമികാന്വേഷണ റിപ്പോര്‍ട്ടിന്റെ അടിസ്ഥാനത്തില്‍ ചെന്നൈ യൂണിറ്റ് അന്വേഷണമാരംഭിക്കുമെന്നാണ് അറിയുന്നത്.

നിലവില്‍ കേസ് അന്വേഷിക്കുന്ന ക്രൈംബ്രാഞ്ച് പത്തുദിവസത്തിനുള്ളില്‍ അന്വേഷണ റിപ്പോര്‍ട്ട് സമര്‍പ്പിക്കുമെന്നാണ് അറിയുന്നത്. മനോജ് വധക്കേസിലെ എല്ലാ പ്രതികളും പോലീസിന്റെ വലയിലായിട്ടുണ്ട്. ഇവരില്‍ ചിലരെ ചോദ്യം ചെയ്തുവരികയാണ്. പ്രതികളെ മുഴുവന്‍ കോടതിയില്‍ ഹാജരാക്കിയതിന് ശേഷമായിരിക്കും സിബിഐ അന്വേഷണം ആരംഭിക്കുക.

കൊലപാതകത്തില്‍ സിപിഎം നേതാക്കളുടെ പങ്ക് കേന്ദ്രീകരിച്ചായിരിക്കും സിബിഐ അന്വേഷണം. കൊലപാതകത്തില്‍ നേരിട്ട് പങ്കെടുത്തുവെന്ന് മൊഴി നല്‍കിയ വിക്രമന്‍, തരിപ്പ പ്രഭാകരന്‍ എന്നിവരില്‍ നിന്നാകും ഗൂഢാലോചന അടക്കമുള്ള കാര്യങ്ങളിലേക്ക് അന്വേഷണം നീട്ടുക. കൊലപാതകക്കേസില്‍ യുഎപിഎ ചുമത്തിയതും സിബിഐ അന്വേഷണവും സിപിഎം നേതൃത്വത്തിന്റെ അടിതെറ്റിക്കാനാണ് സാധ്യത.

വിക്രമനെ രക്ഷപ്പെടാന്‍ സഹായിച്ച പാട്യം സോഷ്യല്‍ സര്‍വീസ് സൊസൈറ്റിയുടെ ബോലേറൊ ജീപ്പിന്റെ ഉടമസ്ഥത സിപിഎം ജില്ലാ സെക്രട്ടറി പി.ജയരാജനാണെന്നതും സിപിഎമ്മിനെ അലട്ടുന്ന കാര്യങ്ങളാണ്.
    
</TEXT>
</DOC>