<DOC>
<DOCNO>114091825279.utf8</DOCNO>
<TEXT>


           നികുതിഭാരം: പ്രതിഷേധം ശക്തം    

Thursday 18 September 2014 11:50 pm IST

        കൊച്ചി: വെള്ളക്കരമടക്കം കുത്തനെ കൂട്ടിയ നടപടിക്കെതിരെ ജനരോഷം ശക്തം. ജീവിതം ദുസഹമാക്കുന്നതാണ് സംസ്ഥാന സര്‍ക്കാര്‍ നടപടിയെന്നാണ് ജനങ്ങളുടെ നിലപാട്.

ഇതിനെതിരെ മിക്ക പ്രതിപക്ഷ പാര്‍ട്ടികളും പ്രക്ഷോഭം ആരംഭിക്കുകയാണ്. വെള്ളക്കരവും മറ്റു നികുതികളും വര്‍ധിപ്പിച്ച് ജനങ്ങളുടെ മേല്‍ അധികഭാരം അടിച്ചേല്‍പ്പിക്കാന്‍ കാരണം സര്‍ക്കാരിന്റെ കെടുകാര്യസ്ഥതയും അഴിമതിയുമാണെന്നാണ് ബിജെപി സംസ്ഥാന അധ്യക്ഷന്‍ മുരളീധരന്‍ പറഞ്ഞത്. ധനമന്ത്രി കെ.എം. മാണി നികുതി പിരിച്ചെടുക്കുന്നതില്‍ കാട്ടിയ വിട്ടുവീഴ്‌യാണ് ഇപ്പോഴത്തെ അവസ്ഥയ്ക്ക് കാരണം. പലര്‍ക്കും ബോധപൂര്‍വ്വം ഇളവുകള്‍ നല്‍കി. സംസ്ഥാനത്ത് സാമ്പത്തിക പ്രതിസന്ധിയില്ല, സാമ്പത്തിക ബുദ്ധിമുട്ട് മാത്രമേയുള്ളു എന്ന വാദം നികുതി വര്‍ധിപ്പിച്ചതോടെ പൊളിഞ്ഞു. സര്‍ക്കാരിന്റെ ജനദ്രോഹ നടപടിക്കെതിരെ ബിജെപി സമരപരിപാടികള്‍ ആവിഷ്‌കരിക്കും. രണ്ട് ദിവസത്തിനുള്ളില്‍ പ്രക്ഷോഭങ്ങള്‍ക്ക് രൂപം നല്‍കുമെന്നും മുരളീധരന്‍ പറഞ്ഞു. ഇടതു പക്ഷവും സമരം തുടങ്ങുകയാണ്. നികുതി അടയ്ക്കാതിരിക്കാനാണ് സിപിഎം നല്‍കിയ നിര്‍ദ്ദേശം. എന്നാല്‍ നികുതി അടയ്ക്കരുതെന്ന് നിര്‍ദ്ദേശിക്കുന്നത് രാജ്യദ്രോഹമാണെന്നാണ് ധനമന്ത്രി കെ.എം മാണി പറയുന്നത്.

വെള്ളക്കരം, സര്‍ക്കാര്‍ സേവനങ്ങള്‍ക്കുള്ള ഫീസ്, സ്റ്റാമ്പ് ഡ്യൂട്ടി, രജിസ്‌ട്രേഷന്‍ ഫീസ്, ഭൂനികുതി, പ്ലാന്റേഷന്‍ നികുതി, മദ്യനികുതി എന്നിവയാണ് കുത്തനെ കൂട്ടാന്‍ മന്ത്രിസഭ കഴിഞ്ഞ ദിവസം തീരുമാനിച്ചത്. വെള്ളക്കരം 50 ശതമാനം മുതല്‍ 60 ശതമാനം വരെയാണ കൂട്ടിയത്.10 രൂപ മുതല്‍ 1000 രൂപവരെയുള്ള സര്‍ക്കാര്‍ സേവനള്‍ക്കുള്ള ഫീസ് 50 ശതമാനം വര്‍ധിപ്പിച്ചു. 1000 മുതല്‍ 10,000വരെയുള്ള സേവനങ്ങള്‍ക്ക് 25 ശതമാവും ഫീസ് വര്‍ധിപ്പിച്ചു. 10,000 ത്തിന് മുകളില്‍ 15 ശതമാനമാണ് വര്‍ധന.
    
</TEXT>
</DOC>