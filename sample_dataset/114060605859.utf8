<DOC>
<DOCNO>114060605859.utf8</DOCNO>
<TEXT>


           ആര്‍എസ്പിക്ക്‌ നിയമസഭയില്‍ ഭരണപക്ഷത്ത്‌ പുതിയ ബ്ലോക്ക്‌    

Friday 6 June 2014 9:52 pm IST

        തിരുവനന്തപുരം: ഇടതുമുന്നണി വിട്ട്‌ യുഡിഎഫിലെത്തിയ ആര്‍എസ്പിക്ക്‌ നിയമസഭയില്‍ ഭരണപക്ഷത്ത്‌ പുതിയ ബ്ലോക്ക്‌ അനുവദിക്കും. എംഎല്‍എമാരായ എ.എ.അസീസ്‌, കോവൂര്‍ കുഞ്ഞുമോന്‍ എന്നിവരായിരിക്കും പുതിയ ബ്ലോക്കിലിരിക്കുക. ഇതുസംബന്ധിച്ച ആര്‍എസ്പി നേതാവ്‌ എ.എ.അസീസിന്റെ കത്ത്‌ പരിഗണിച്ചാണ്‌ തീരുമാനമെന്ന്‌ സ്പീക്കര്‍ ജി.കാര്‍ത്തികേയന്‍ അറിയിച്ചു. 
ആര്‍എസ്പി സംസ്ഥാന സെക്രട്ടറി എ.എ.അസീസ്‌ കക്ഷിനേതാവെന്ന നിലയില്‍ പ്രതിപക്ഷത്ത്‌ ഒന്നാം നിരയിലാണ്‌ ഇരുന്നിരുന്നത്‌. മറ്റൊരംഗമായ കോവൂര്‍ കുഞ്ഞുമോന്‍ പിന്‍നിരയിലും. ആര്‍എസ്പി- ബി നേതാവായ ഷിബു ബേബി ജോണിന്റെ സ്ഥാനവും കക്ഷിനേതാവെന്ന നിലയില്‍ മുന്‍നിരയിലാണ്‌. ആര്‍എസ്പിയുടെ ലയനം കഴിഞ്ഞ്‌ പാര്‍ലമെന്ററി പാര്‍ട്ടി നേതാവിനെ അവര്‍ പ്രഖ്യാപിച്ചാല്‍ ഇരിപ്പിടത്തിന്റെ കാര്യത്തില്‍ തീരുമാനമെടുക്കുമെന്ന്‌ സ്പീക്കര്‍ വ്യക്തമാക്കി. 
സരിത എസ്‌.നായരെ പീഡിപ്പിച്ചെന്ന പരാതിയില്‍ ആരോപണവിധേയനായ അബ്ദുള്ളക്കുട്ടി എംഎല്‍എയ്ക്ക്‌ നിയമസഭാസമ്മേളനത്തില്‍ പങ്കെടുക്കുന്നതില്‍ തടസമില്ലെന്ന്‌ ചോദ്യത്തിന്‌ മറുപടിയായി സ്പീക്കര്‍ പറഞ്ഞു. അബ്ദുള്ളക്കുട്ടി ഇപ്പോഴും കണ്ണൂര്‍ മണ്ഡലത്തെ പ്രതിനിധീകരിക്കുന്ന നിയമസഭാ അംഗമാണ്‌. അബ്ദുള്ളക്കുട്ടിക്കെതിരായ ആരോപണം മാധ്യമവാര്‍ത്തകളിലൂടെയാണ്‌ അറിഞ്ഞത്‌. പത്രവാര്‍ത്തകളുടെ അടിസ്ഥാനത്തില്‍ നിയമസഭയ്ക്കോ സ്പീക്കര്‍ക്കോ ഇടപെടാനാവില്ല. തന്റെ മുന്നില്‍ വരുന്ന റിപോര്‍ട്ടുകളുടെ അടിസ്ഥാനത്തില്‍ മാത്രമേ നടപടി സ്വീകരിക്കാന്‍ കഴിയൂ. സഭയിലെ ചില എംഎല്‍എമാര്‍ക്കെതിരേയും പോലിസ്‌ അന്വേഷണം നടക്കുന്നുണ്ട്‌. അവരെല്ലാം സഭയില്‍ വരാന്‍ പാടില്ലെന്ന്‌ പറയാനാവില്ലെന്നും സ്പീക്കര്‍ പറഞ്ഞു.
ഈ സമ്മേളനത്തില്‍ പരിഗണനയ്ക്കു വരാനുള്ളത്‌ 11 ഓര്‍ഡിനന്‍സുകള്‍ക്ക്‌ പകരമുള്ള ബില്ലുകളാണ്‌. ഇതില്‍ നാല്‌ ബില്ലുകളാണ്‌ സമ്മേളനത്തില്‍ അവതരിപ്പിക്കാനായി പട്ടികയില്‍ ഉള്‍പ്പെടുത്തിയിരിക്കുന്നത്‌. ബാക്കിയുള്ളവ പരിഗണിക്കുന്നകാര്യം കാര്യോപദേശകസമിതി യോഗത്തിലെ തീരുമാനപ്രകാരമായിരിക്കും. ജൂണ്‍ പത്തിന്‌ 2014ലെ സര്‍വകലാശാലാ നിയമങ്ങള്‍ (ഭേദഗതി) ബില്ലിന്റെയും 2014ലെ സര്‍വകലാശാല നിയമങ്ങള്‍ (മൂന്നാം ഭേദഗതി) ബില്ലിന്റെയും അവതരണവും സബ്ജക്ട്‌ കമ്മിറ്റിക്ക്‌ അയക്കണമെന്ന പ്രമേയവും പരിഗണിക്കും. 
11ന്‌ സബ്ജക്ട്‌ കമ്മിറ്റി റിപോര്‍ട്ട്‌ ചെയ്ത പ്രകാരമുള്ള 2013ലെ കേരള സഹകരണസംഘങ്ങള്‍ (മൂന്നാം ഭേദഗതി) ബില്ലും 2013 ലെ സര്‍വകലാശാല നിയമങ്ങള്‍ (രണ്ടാം ഭേദഗതി) ബില്ലും പരിഗണനയ്ക്കെടുക്കും. 2014ലെ കേരള പബ്ലിക്‌ സര്‍വീസ്‌ കമ്മീഷന്‍ (അഡീഷനല്‍ ഫങ്ങ്ഷന്‍സ്‌ ആസ്‌ റെസ്പക്ട്സ്‌ ദി ലൈബ്രറി കൗണ്‍സില്‍), 2014 ലെ കേരള പഞ്ചായത്തീരാജ്‌ (ഭേദഗതി), 2014ലെ കേരള ടൗണ്‍ ആന്റ്‌ കണ്‍ട്രി പ്ലാനിങ്‌, 2014ലെ കേരള കാര്‍ഷികസര്‍വകലാശാല (ഭേദഗതി), 2014ലെ കേരള ഫിഷ്‌ സീഡ്‌, 2014ലെ കേരള ദേവസ്വം റിക്രൂട്ട്മെന്റ്‌ ബോര്‍ഡ്‌, 2014ലെ കേരള ശാസ്ത്ര സാങ്കേതികസര്‍വകലാശാല എന്നിവയാണ്‌ പരിഗണനയിലുള്ള മറ്റ്‌ ഓര്‍ഡിനന്‍സുകള്‍.
    
</TEXT>
</DOC>