<DOC>
<DOCNO>114102936583.utf8</DOCNO>
<TEXT>


           കിസ് ഓഫ് ലവിന് അനുമതി നിഷേധിച്ചു    

Wednesday 29 October 2014 1:18 pm IST

        കൊച്ചി: 'കിസ് ഓഫ് ലവ്' എന്ന പേരില്‍ നവംബര്‍ രണ്ടിന് കൊച്ചി മറൈന്‍ ഡ്രൈവില്‍ സംഘടിപ്പിക്കുമെന്നറിയിച്ചിരിക്കുന്ന പരിപാടിക്ക് അനുമതി നല്‍കില്ലെന്ന് പോലീസ് അറിയിച്ചു. സമരത്തിനെതിരെ വന്‍ പ്രതിഷേധങ്ങളും, ആക്രമണങ്ങളും ഉണ്ടാകുമെന്ന ഇന്റലിജന്‍സ്‌ റിപ്പോര്‍ട്ടിനെത്തുടര്‍ന്നാണ്‌ പോലീസ് അനുമതി നിഷേധിച്ചത്‌.

അനുമതിയില്ലാതെ പരിപാടി സംഘടിപ്പിച്ചാല്‍ അന്ന് നടക്കുന്ന പരിപാടി തടയുമെന്നും പോലീസ് വ്യക്തമാക്കി. അനുവാദമില്ലാതെ പ്രതിഷേധിക്കാന്‍ തുനിഞ്ഞാല്‍ അറസ്റ്റ് ചെയ്ത് നീക്കും. ഇക്കാര്യത്തില്‍ വിട്ടുവീഴ്ചയ്ക്ക് തയ്യാറായാല്‍ പ്രശ്‌നങ്ങള്‍ ഗുരുതരമാകുമന്ന് ഡെപ്യൂട്ടി കമ്മീഷണര്‍ ആര്‍. നിശാന്തിനി വ്യക്തമാക്കി.

പരിപാടിക്ക് ഇതുവരെ ആരും അനുമതി തേടി തന്നെ സമീപിച്ചിട്ടില്ലെന്നും ,സമീപിച്ചാല്‍ തന്നെ അനുമതി നല്കില്ലെന്നുമാണ് സിറ്റി പോലീസ് കമ്മീഷണര്‍ കെ ജി ജെയിംസ്‌ കഴിഞ്ഞ ദിവസം വ്യക്തമാക്കിയിരുന്നു. പരസ്യ ചുംബനം കൈമാറാന്‍ നവംബര്‍ രണ്ടിന് മറൈന്‍ ഡ്രൈവിലേയ്ക്ക് വരൂ എന്ന ആഹ്വാനം സോഷ്യല്‍മീഡിയയിലൂടെയാണ് പ്രചരിക്കുന്നത്.

ചുംബിച്ചാല്‍ സദാചാരം ഇടിഞ്ഞുവീഴുമെന്ന് ഭയപ്പെടുന്ന സകല സദാചാരവാദികളേയും ക്ഷണിക്കുന്നു എന്ന തരത്തിലുള്ള പോസ്റ്റും ഫെയ്സ്ബുക്കില്‍ പ്രചരിച്ചിട്ടുണ്ട്.
    
</TEXT>
</DOC>