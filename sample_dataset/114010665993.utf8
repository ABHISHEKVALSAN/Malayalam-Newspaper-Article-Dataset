<DOC>
<DOCNO>114010665993.utf8</DOCNO>
<TEXT>


           തെലുങ്ക് നടന്‍ ഉദയ് കിരണ്‍ ആത്മഹത്യ ചെയ്തു    

Monday 6 January 2014 9:30 am IST

ഹൈദരാബാദ്: തെലുങ്ക് സിനിമ നടന്‍ ഉദയ് കിരണ്‍(33) ആത്മഹത്യ ചെയ്തു. പുഞ്ചഗട്ടയിലെ ശ്രീനഗര്‍ കോളനിയിലുള്ള വസതിയില്‍ സീലിങ് ഫാനില്‍ തൂങ്ങിയ നിലയിലാണ് മൃതദേഹം കാണപ്പെട്ടത്. പലതവണ വിളിച്ചിട്ടും മൊബൈല്‍ ഫോണ്‍ എടുക്കാത്തതിനെ തുടര്‍ന്ന് മണികോണ്ടയിലേക്ക് പോയ ഭാര്യ വിശിഷ്ട യാത്ര പാതിവിഴിക്ക് അവസാനിപ്പിച്ച് തിരിച്ചെത്തിയപ്പോഴാണ് തൂങ്ങിയ നിലയില്‍ ഉദയെ കണ്ടത്. വിശിഷ്ടയും അയല്‍വാസികളും ചേര്‍ന്ന് ഉടന്‍ തന്നെ അപ്പോളോ ആശുപത്രിയില്‍ എത്തിച്ചെങ്കിലും അപ്പോഴേക്കും മരണം സംഭവിച്ചു കഴിഞ്ഞിരുന്നു.

റൊമാന്റിക് വേഷങ്ങളിലൂടെയാണ് ഉദയ് കിരണ്‍ തെലുങ്ക് സിനിമയില്‍ താരമാകുന്നത്. തേജ ഒരുക്കിയ 'ചിത്രം' എന്ന സിനിമയിലൂടെ 2000 ത്തിലാണ് സിനിമയില്‍ ഉദയ് കിരണ്‍ അരങ്ങേറ്റം കുറിച്ചത്. സിനിമ വന്‍ വിജയമായതോടെ ഉദയ് പുതിയ താരോദയമായി. നുവ്വു നീനു, മാനസാന്ത നുവ്വെ, ശ്രീറാം തുടങ്ങി സാമ്പത്തിക വിജയം നേടിയ ഒട്ടേറെ ചിത്രങ്ങളില്‍ ഉദയ് നായകനായി. 2001 ല്‍ നുവ്വു നീനുവിലെ അഭിനയത്തിന് മികച്ച നടനുള്ള ഫിലിം ഫെയര്‍ അവാര്‍ഡ് നേടി.

2003 ല്‍ മെഗാസ്റ്റാര്‍ ചിരഞ്ജീവിയുടെ മകളുമായി ഉദയ് കിരണിന്റെ വിവാഹനിശ്ചയം നടന്നു. എന്നാല്‍ ഈ വിവാഹം പിന്നീട് വേണ്ടെന്ന് വയ്ക്കപ്പെട്ടു. 2012 ഒക്‌ടോബര്‍ 24 നാണ് അദ്ദേഹം ഏറെക്കാലമായുള്ള സുഹൃത്ത് കൂടിയായ വിശിഷ്ടയെ വിവാഹം കഴിച്ചത്. കഴിഞ്ഞ ഏപ്രിലില്‍ റിലീസ് ചെയ്ത ജയ് ശ്രീറാമാണ് ഒടുവില്‍ അഭിനയിച്ച ചിത്രം. 10 വര്‍ഷം നീണ്ട അഭിനയജീവിതത്തിനിടയില്‍ മൂന്നു തമിഴ് സിനിമയിലും ഉദയ് അഭിനയിച്ചിട്ടുണ്ട്. പൊയ്, വമ്പ സണ്ടൈ, പെണ്‍ സിങ്കം എന്നീ തമിഴ് ചിത്രങ്ങളില്‍ അഭിനയിച്ചെങ്കിലും ബോക്‌സ് ഓഫീസ് പരാജയങ്ങളായി.
    
</TEXT>
</DOC>