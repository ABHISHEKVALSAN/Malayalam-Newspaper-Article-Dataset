<DOC>
<DOCNO>114071113780.utf8</DOCNO>
<TEXT>


           പാറ്റൂരിലെ വിവാദ ഫ്‌ളാറ്റ് പുറമ്പോക്ക് ഭൂമിയിലെന്ന് റവന്യൂ മന്ത്രി    

Friday 11 July 2014 2:04 pm IST

തിരുവനന്തപുരം: പാറ്റൂരിലെ വിവാദ ഫ്‌ളാറ്റ് പുറമ്പോക്ക് ഭൂമിയിലെന്ന് റവന്യു മന്ത്രി അടൂര്‍ പ്രകാശ് നിയമസഭയില്‍. പുറമ്പോക്ക് ഭൂമിയെന്ന് കണ്ടെത്തിയ 9.66 സെന്റ് ഉടന്‍ തിരിച്ചുപിടിക്കുമെന്ന് അടൂര്‍ പ്രകാശ് പറഞ്ഞു. ഫ്‌ളാറ്റിന് അനുമതി നല്‍കിയതില്‍ തിരുവനന്തപുരം നഗരസഭക്ക് ഗുരുതര വീഴ്ചപറ്റിയെന്ന് മന്ത്രി മഞ്ഞളാംകുഴി അലി ആരോപിച്ചു.

ഫ്‌ളാറ്റ് നിര്‍മ്മാണം നിര്‍ത്തിവെക്കണമെന്നും അന്വേഷണം വേണമെന്നുമുള്ള പ്രതിപക്ഷനേതാവ് വി.എസ് അച്യുതാനന്ദന്റെ സബ്‌മിഷന് മറുപടി പറയുകയായിരുന്നു മന്ത്രിമാര്‍. രേഖകളും തെളിവുകളും താന്‍ നേരത്തെ ഹാജരാക്കിയതാണെന്നും ഈ വിഷയത്തില്‍ സര്‍ക്കാര്‍ എന്ത് നടപടി സ്വീകരിച്ചുവെന്നും വിഎസ് ചോദിച്ചു. ഫ്‌ളാറ്റ് നിര്‍മ്മാണം നിര്‍ത്തിവെക്കണമെന്നും വിഎസ് ആവശ്യപ്പെട്ടു.

കേസിലെ വിജിലന്‍സ് റിപ്പോര്‍ട്ട് മന്ത്രി തിരുവഞ്ചൂര്‍ രാധാകൃഷ്ണന്‍ പൂഴ്ത്തിയെന്നും വിഎസ് ആരോപിച്ചു.
    
</TEXT>
</DOC>