<DOC>
<DOCNO>114012169904.utf8</DOCNO>
<TEXT>


           കെജ്‌രിവാളിന്റെ സമരം: നാല് മെട്രോ സ്‌റ്റേഷനുകള്‍ അടച്ചു    

Tuesday 21 January 2014 12:47 pm IST

ന്യൂദല്‍ഹി: പൊലീസുകാരെ സസ്‌പെന്‍ഡ് ചെയ്യണമെന്ന് ആവശ്യപ്പെട്ട് ദല്‍ഹി മുഖ്യമന്ത്രി അരവിന്ദ് കേജ്‌രിവാളും മറ്റു മന്ത്രിമാരും നടത്തുന്ന ധര്‍ണയെ തുടര്‍ന്ന് തലസ്ഥാനത്തെ നാലു മെട്രോ സ്‌റ്റേഷനുകള്‍ അടച്ചു. പട്ടേല്‍ ചൗക്ക്, സെന്‍ട്രല്‍ സ്‌റ്റേഷന്‍, ഉദ്യോഗ്‌സ്‌റ്റേഷന്‍, റെയ്‌സ് കോഴ്‌സ് എന്നിവയാണ് രാവിലെ ആറു മുതല്‍ അടച്ചിട്ടത്. ഇനി ഒരു അറിയിപ്പുണ്ടാകുന്നത് വരെ സ്‌റ്റേഷനുകള്‍ തുറക്കില്ലെന്ന് അധികൃതര്‍ അറിയിച്ചു. ബദര്‍പൂരില്‍ നിന്ന് സെന്‍ട്രല്‍ സെക്രട്ടേറിയറ്റിലേക്കുള്ള ട്രെയിന്‍ സര്‍വീസുകള്‍ ഖാന്‍ മാര്‍ക്കറ്റ് സ്‌റ്റേഷന് സമീപത്തു വച്ച് നിര്‍ത്തിയിട്ടുണ്ട്. കൂടാതെ സമരം നടക്കുന്ന റെയ്‌സീന ഹില്ലിലേക്കുള്ള എല്ലാ റോഡുകളും അടച്ചിട്ടിരിക്കുകയാണ്. ഞായറാഴ്ച രാജ്യം റിപ്പബ്ലിക്ക് ദിനം ആഘോഷിക്കാനിരിക്കെയാണ് കെജ്‌രിവാളിന്റെ സമരം.

കുറ്റക്കാരാണെന്നു കണ്ട അഞ്ച് പോലീസുകാരെ സസ്‌പെന്‍ഡ് ചെയ്യുക, ദല്‍ഹി പോലീസിന്റെ നിയന്ത്രണം കേന്ദ്രത്തില്‍ നിന്നും സംസ്ഥാനങ്ങളിലേക്ക് മാറ്റുക എന്നീ ആവശ്യങ്ങളുന്നയിച്ചാണ് കെജ്‌രിവാളിന്റെ നേതൃത്വത്തിലുള്ള സമരം. മൂന്ന് വരി സുരക്ഷയാണ് സമരത്തിനായി ദല്‍ഹി പോലീസ് ഒരുക്കിയിരിക്കുന്നത്. കഴിഞ്ഞ ദിവസം കേന്ദ്രമന്ത്രി സുശീല്‍ കുമാര്‍ ഷിന്‍ഡെയുടെ ഓഫീസിനു മുമ്പില്‍ പ്രതിഷേധിക്കാനെത്തിയ കെജ്‌രിവാളിനെയും സംഘത്തെയും പോലീസ്  തടഞ്ഞിരുന്നു. സമരത്തെ തുടര്‍ന്ന് നഗരത്തില്‍ ഗതാഗത നിയന്ത്രണം ഏര്‍പ്പെടുത്തിയത് ജനജീവിതത്തെ സാരമായി ബാധിച്ചിട്ടുണ്ട്.

പാര്‍ലമെന്റിനും സമീപപ്രദേശങ്ങളിലുമുള്ള ജോലിക്കാരെയാണ് ഇതേറെ ബാധിക്കുന്നത്. കാല്‍നടയാത്രക്കാരെ മാത്രമാണ് പ്രദേശത്തേക്ക് കടത്തിവിടുന്നത്. അതേസമയം, ഒരു തരത്തിനുള്ള ഒത്തുതീര്‍പ്പു ചര്‍ച്ചകള്‍ക്കും വഴങ്ങില്ലെന്നും പോലീസുകാരെ സസ്‌പെന്‍ഡ്് ചെയ്യണമെന്ന ആവശ്യം നിറവേറ്റും വരെ സമരവുമായി മുന്നോട്ട് പോകുമെന്നും സമരക്കാര്‍ വ്യക്തമാക്കിയിട്ടുണ്ട്. ജനജീവിതത്തെ ബാധിക്കുന്നുണ്ടെങ്കില്‍ അത് ഒഴിവാക്കേണ്ടത് കേന്ദ്ര സര്‍ക്കാരാണെന്നാണ് കെജ്‌രിവാള്‍ ഇന്ന് പ്രഖ്യാപിച്ചത്. അതേസമയം, കെജ്‌രിവാളിനോടും സംഘത്തോടും ജന്ദര്‍മന്ദിറിലേക്ക് മാറാനുള്ള കേന്ദ്രത്തിന്റെ ആവശ്യം അദ്ദേഹം നിരസിച്ചിരിക്കുകയാണ്.
    
</TEXT>
</DOC>