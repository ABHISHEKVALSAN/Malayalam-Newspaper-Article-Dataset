<DOC>
<DOCNO>114092025619.utf8</DOCNO>
<TEXT>


           അയോഗ്യനെ സാങ്കേതിക സര്‍വകലാശാലാ രജിസ്ട്രാറാക്കാന്‍ നീക്കം    

Saturday 20 September 2014 12:51 pm IST

        തിരുവനന്തപുരം: കേരളത്തിലെ സാങ്കേതിക വിദ്യാഭ്യാസ പഠനം ലോകനിലവാരത്തിലെത്തിക്കാന്‍ അറിവും പ്രവര്‍ത്തിപരിചയവും ശേഷിയും വിദ്യാഭ്യാസ യോഗ്യതയുമുള്ള മലയാളികള്‍ ലോകമെമ്പാടും ഉണ്ടായിരിക്കെ പുതിയ സാങ്കേതിക സര്‍വകലാശാലയുടെ രജിസ്‌ട്രോര്‍ തസ്തികയിലേക്ക് സെക്രട്ടേറിയറ്റിലെ മിനിസ്റ്റീരിയല്‍ വിഭാഗത്തിലുള്ള ഒരു ഉദ്യോഗസ്ഥനെ പിന്‍വാതില്‍ വഴി തിരികികയറ്റാന്‍ വിദ്യാഭ്യാസ വകുപ്പ് ശ്രമം. സാങ്കേതിക വിദ്യാഭ്യാസത്തിന് ഉയര്‍ന്ന പരിഗണന നല്‍കുന്ന ലോകമെമ്പാടുമുള്ള മലയാളികള്‍ക്കാകെ നാണക്കേടുണ്ടാക്കുന്നതാണ് വിദ്യാഭ്യാസ വകുപ്പിന്റെ ഈ നടപടി.

പുതിയ സര്‍വ്വകലാശാലയുടെ വൈസ് ചാന്‍സലറെയും പ്രൊ വൈസ് ചാന്‍സലറെയും സര്‍ക്കാര്‍ ഇതിനിടെ നിയമിച്ചിട്ടുണ്ട്. 2014 സെപ്തംബര്‍ ഒന്നിന് ഇവര്‍ ചാര്‍ജ്ജെടുത്തു. ഡോ. കുഞ്ചെറിയ, പി. ഐസക്, വൈസ് ചാന്‍സലറായും ഡോ. എം. അബ്ദുള്‍ റഹ്മാന്‍, പ്രൊ. വൈസ് ചാന്‍സലറുമായി ആണ് യുഡിഎഫ് സര്‍ക്കാര്‍ നിയമിച്ചത്. കേരളത്തിലെ ടെകനിക്കല്‍ എഡ്യൂക്കേഷന്‍ ഡയറക്ടറായിരുന്ന ഡോ. കുഞ്ചെറിയ വിരമിച്ചതിനുശേഷം യുപിഎ സര്‍ക്കാര്‍ നല്‍കിയ നിയമനത്തിലൂടെ ആള്‍ ഇന്ത്യാ കൗണ്‍സില്‍ ഫോര്‍ ടെക്‌നിക്കല്‍ എഡ്യൂക്കേഷന്റെ (എഐസിടിഇ) മെമ്പര്‍ സെക്രട്ടറി ആവുകയായിരുന്നു.

എല്‍ബിഎസ് എന്ന സ്വയംഭരണ സ്ഥാപനത്തിന്റെ എഞ്ചിനീയറിംഗ് കോളേജ് അധ്യാപകനായിരുന്ന എം. അബ്ദുള്‍ റഹ്മാനെ യുഡിഎഫ് ഭരണം വന്നതിനെത്തുടര്‍ന്ന് വൊക്കേഷണല്‍ ഹയര്‍സെക്കന്ററി എഡ്യൂക്കേഷന്റെ ഡയറക്ടറാക്കുകയും കുറഞ്ഞ കാലയളവിനുള്ളില്‍ യുപിഎ സര്‍ക്കാരിന്റെ സ്വാധീനമുപയോഗിച്ച് എഐസിടിഇയില്‍ ഡയറക്ടര്‍ ബോര്‍ഡംഗമാവുകയും ചെയ്തു. ഇപ്പോള്‍ ഈ രണ്ട് പേരെയും കേരളത്തിലെ സാങ്കേതിക സര്‍വകലാശാലയുടെ തലപ്പത്ത് നിയമിച്ചിരിക്കുകയാണ്. ഈ നിയമനങ്ങള്‍ക്ക് അര്‍ഹരായ യോഗ്യതയും പരിചയവുമുള്ളവര്‍ നൂറുകണക്കിന് കേരളത്തിലുണ്ടായിരിക്കെയാണ് നേരിട്ടുള്ള ഈ രാഷ്ട്രീയ നിയമനങ്ങള്‍ നടന്നത്.

എന്നാല്‍ ഒരുദിവസംപോലും എഞ്ചിനിയറിംഗ് കോളേജ് അധ്യയന പരിചയമോ സാങ്കേതിക വിദ്യാഭ്യാസമോ സമാനസ്വഭാവമുള്ള ജോലിപരിചയമോ ഏതുമില്ലാത്ത സെക്രട്ടേറിയറ്റിലെ ഒരു ഉദേ്യാഗസ്ഥനെ സാങ്കേതിക സര്‍വകലാശാലയുടെ തലപ്പത്തുള്ള മറ്റൊരു തസ്തികയായ രജിസ്ട്രാറായി നിയമിക്കാനാണ് വിദ്യാഭ്യാസ വകുപ്പ് നീക്കം നടത്തുന്നത്. സെക്രട്ടേറിയറ്റിലെ വിദ്യാഭ്യാസവകുപ്പില്‍ ദീര്‍ഘകാലമായി ജോലി നോക്കുന്നതും നിലവില്‍ അഡീഷണല്‍ സെക്രട്ടറി തസ്തികയില്‍ എത്തിയിട്ടുള്ളതുമായ എം. ഷെരീഫിനെയാണ് രജിസ്ട്രാറായി നിയമിക്കാന്‍ വിദ്യാഭ്യാസവകുപ്പ് താല്‍പര്യം കാണിക്കുന്നത്. റിട്ടയര്‍മെന്റിന് മുമ്പ് മറ്റൊരു ഉന്നത തസ്തികയിലെത്താന്‍ സര്‍വ സ്വാധീനവും ചെലുത്തുകയാണിയാള്‍.

സാങ്കേതിക സര്‍വകലാശാലയുടെ കീഴില്‍ ബിടെക്, എംടെക്, എംബിഎ, എംസിഎ, പിഎച്ച്ഡി (എഞ്ചിനീയറിംഗ്) തുടങ്ങി പ്രൊഫഷണല്‍ കോഴ്‌സുകളാണ് കൈകാര്യം ചെയ്യപ്പെടുന്നത്. ഈ സാങ്കേതിക സര്‍വകലാശാലയില്‍ അഫിലിയേറ്റ് ചെയ്യുന്ന കോളേജുകളില്‍ അധ്യാപകനായി പ്രവേശിക്കാന്‍പോലും എഞ്ചിനീയറിംഗില്‍ ബിരുദവും ഡോക്ടറേറ്റും വേണം. പിന്നീട് പ്രൊഫസറായും റീഡറായും പ്രിന്‍സിപ്പലായും ഡീനായുമൊക്കെ മാറുന്നത് ഇരുപത് വര്‍ഷത്തോളമുള്ള പ്രവര്‍ത്തി പരിചയത്തിലൂടെയാണ്. ഇവരുടെയെല്ലാം തലപ്പത്തുള്ള അധികാര തസ്തികയിലുള്ള രജിസ്ട്രാറായി എം. ഷെരീഫിനെ തീരുമാനിക്കുന്നത് സര്‍ക്കാരിന്റെ പാപ്പരത്തമാണെന്ന് ആക്ഷേപമുയര്‍ന്നു കഴിഞ്ഞു. സ്ഥിരമായിട്ടല്ലെങ്കിലും താല്‍കാലികമായിട്ടെങ്കിലും ഇയാള്‍ക്ക് ചുമതല നല്‍കണമെന്നാണ് വിദ്യാഭ്യാസമന്ത്രിയുടെ താത്പര്യം. ഉന്നത വിദ്യാഭ്യാസ വകുപ്പിലെതന്നെ ഡെപ്യൂട്ടേഷനില്‍ നിലനിറുത്തിയിരിക്കുന്ന സയീദ് റഷീദിന്റെ കേരളത്തിലെ നിയമനവും അടുത്തിടെ വിവാദത്തിലായിരുന്നു. കേന്ദ്ര പോസ്റ്റല്‍ സര്‍വീസില്‍നിന്നും 2010ല്‍ ഡെപ്യൂട്ടേഷനില്‍ വന്ന സയീദ് റഷീദിനെ 2013ലും 2014ലും കേന്ദ്രസര്‍ക്കാര്‍ തിരിച്ച് വിളിച്ചെങ്കിലും ഇയാടെ സംസ്ഥാന സര്‍ക്കാര്‍ സംരക്ഷിക്കുകയാണ്. 2014 മാര്‍ച്ചില്‍ ഗുജറാത്തിലേക്ക് ട്രാന്‍സ്ഫര്‍ ചെയ്യപ്പെട്ട ഈ ഉദേ്യാഗസ്ഥന്‍ ഇപ്പോഴും കേരള സര്‍വീസില്‍ തുടരുന്നത് ദുരൂഹമാണ്.

കേരള ഓപ്പണ്‍ യൂണിവേഴ്‌സിറ്റിയുടെ സ്‌പെഷ്യല്‍ ഓഫീസറായി എം. എ. ബേബി കൊണ്ട് വന്നയാള്‍ 2014ലും ഈ സ്ഥാപനത്തെ എങ്ങും എത്തിച്ചിട്ടില്ല. കൂടാതെ എല്‍ബിഎസിലും ഐഎച്ച്ആര്‍ഡിയിലും ഡയറക്ടറുടെ അധികചുമതലയും വിദ്യാഭ്യാസവകുപ്പ് നല്‍കിയിരുന്നു. ഈ ഉദേ്യാഗസ്ഥനും സാങ്കേതിക വിദ്യാഭ്യാസ യോഗ്യത ഇല്ലെങ്കിലും സാങ്കേതിക വിദ്യാഭ്യാസയോഗ്യത ഇല്ലെങ്കിലും സാങ്കേതിക സ്ഥാപനങ്ങളുടെ തലപ്പത്ത് മാറിമാറി പ്രതിഷ്ഠിക്കുകയാണ് യുഡിഎഫ് സര്‍ക്കാര്‍. ഇത്തരം താത്കാലികക്കാരെ ഏല്‍പ്പിക്കുന്ന സ്ഥാപനങ്ങള്‍ പൂട്ടല്‍ ഭീഷണിയുമാണ്. നിര്‍ദ്ദിഷ്ഠ സാങ്കേതിക സര്‍വകലാശാലയ്ക്കും ഈ ദുര്‍വിധി മുന്‍കൂട്ടി നിശ്ചയിക്കുകയാണ് കേരള സര്‍ക്കാര്‍.

കേന്ദ്രസര്‍ക്കാരിന്റെ ഒട്ടനവധി ഉന്നത വിദ്യാഭ്യാസ പദ്ധതികളും കോടിക്കണക്കിന് രൂപയുടെ ധനസഹായവും കേരളത്തിലെ നിര്‍ദിഷ്ട സാങ്കേതിക സര്‍വകലാശാലയ്ക്ക് കരുത്ത് പകരാന്‍ കഴിയും. പക്ഷേ പദ്ധതികള്‍ സമര്‍പ്പിക്കാനും മൂന്നില്‍ നിന്ന് നയിക്കാനും ശേഷിയുള്ള നൂറുകണക്കിന് പ്രഗത്ഭര്‍ മയാളികളില്‍ തന്നെ ഉണ്ടായിരിക്കെ, ഇത്തരം നാണംകെട്ട നിയമനങ്ങളിലൂടെ ഭാവി തലമുറകളുടെ സ്വപ്‌നങ്ങളെത്തന്നെ ചുട്ടെരിക്കുകയാണ്.

ഈ യൂണിവേഴ്‌സിറ്റിയുമായി ബന്ധപ്പെട്ട് വരാവുന്ന നിയമനങ്ങളിലും, അഫിലിയേറ്റ് ചെയ്യപ്പെടേണ്ട എഐഡിഇഡി സ്വാശ്രയ കോളേജുകളില്‍ നിന്നും ലഭ്യമാക്കാവുന്ന കോഴയെ ലക്ഷ്യമിട്ടാണ്. ഉന്നത തസ്തികകളില്‍ പാര്‍ശ്വ വര്‍ത്തികളെ തിരുകി കയറ്റുന്നത്. പ്ലസ്ടു അഴിമതിയെക്കാള്‍ ഭീകരമായ അഴിമതി കുംഭക്കോണമാണ്. സാങ്കേതിക സര്‍വ്വകലാശാലയുമായി ബന്ധപ്പെട്ട് സമീപ ഭാവിയില്‍ ഉണ്ടാകാന്‍ പോകുന്നതെന്ന് വിദഗ്ദര്‍ ചൂണ്ടിക്കാട്ടുന്നു.

സ്വന്തം ലേഖകന്‍

</TEXT>
</DOC>