<DOC>
<DOCNO>114070713028.utf8</DOCNO>
<TEXT>


           പ്രത്യേക ട്രാഫിക് കോടതികള്‍ വേണം; ജഡ്ജിമാരുടെ വിരമിക്കല്‍ പ്രായം 62 ആക്കണം    

Monday 7 July 2014 10:56 pm IST

ന്യൂദല്‍ഹി: ട്രാഫിക് കേസുകള്‍ക്കു വേണ്ടി കാലത്തും വൈകിട്ടും പ്രവര്‍ത്തിക്കുന്ന പ്രത്യേക കോടതികള്‍ സ്ഥാപിക്കാനും ജില്ലാ ജഡ്ജുമാരുടെ വരെ വിരമിക്കല്‍ പ്രായം 62 ആക്കാനും ലോ കമ്മീഷന്റെ ശുപാര്‍ശ. കോടതികളിലെ ഒഴിവുകള്‍ നികത്തുന്നതുള്‍പ്പെടെയുള്ള നടപടികള്‍ക്ക് സിമിതിയുടെ റിപ്പോര്‍ട്ടു സഹായകമാകുമെന്ന് നിയമമന്ത്രി രവിശങ്കര്‍ പ്രസാദ് പറഞ്ഞു.
ജസ്റ്റീസ് അജിത് പ്രകാഷ് ഷായുടെ അദ്ധ്യക്ഷതയിലുള്ള സമിതി സമര്‍പ്പിച്ച റിപ്പോര്‍ട്ടില്‍ മുന്നോട്ടു വെക്കുന്ന മുഖ്യ ശുപാര്‍ശകള്‍ ഇവയാണ്. 
1. മൂന്നുവര്‍ഷത്തെ കേസുകളുടെ തീര്‍പ്പാക്കല്‍ കണക്കാക്കി വേണം ജഡ്ജ് നിയമനം നടത്താന്‍.
2. ജില്ലാ കോടതിവരെയുള്ള ജഡ്ജുമാരുടെ വിരമിക്കല്‍ പ്രായം 62 വയസാക്കി ഉയര്‍ത്തണം. നിലവില്‍ ഇത് 60 ആണ്.
3. ട്രാഫിക് കേസുകള്‍ കൈകാര്യം ചെയ്യാന്‍ കാലത്തും വൈകിട്ടും പ്രവര്‍ത്തിക്കുന്ന പ്രത്യേക കോടതികള്‍ സ്ഥാപിക്കണം. ഇവയുടെ പ്രവര്‍ത്തനത്തിന് നിയമ ബിരുദധാരികളെ താല്‍കാലികമായി നിയോഗിക്കണം.
4. നിലവിലുള്ള കോടതികള്‍ക്ക് കൂടുതല്‍ അടിസ്ഥാന സൗകര്യങ്ങള്‍ ലഭ്യമാക്കണം.
5. യഥാസമയം നീതി നിര്‍വഹണം പൂര്‍ത്തിയാക്കാന്‍ കൂടുതല്‍  കോടതികളുണ്ടാക്കണം, കൂടുതല്‍ ജഡ്ജുമാരെയും നിയോഗിക്കണം. കേസുകള്‍ തീര്‍പ്പാക്കുന്നതിനു സമയ പരിധി നിശ്ചയിക്കുന്നതുള്‍പ്പെടെയുള്ള കാര്യങ്ങളും ആലോചിക്കണം.
    
</TEXT>
</DOC>