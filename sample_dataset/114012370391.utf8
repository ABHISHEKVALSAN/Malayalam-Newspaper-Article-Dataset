<DOC>
<DOCNO>114012370391.utf8</DOCNO>
<TEXT>


           സോം‌നാഥ് ഭാരതിക്കെതിരെ നടപടി; കെജ്‌രിവാള്‍ ഗവര്‍ണറെ കണ്ടു    

Thursday 23 January 2014 2:34 pm IST

ന്യൂദല്‍ഹി: വംശീയാധിക്ഷേപത്തിന്റെ പേരില്‍ ആരോപണവിധേയനായ ദല്‍ഹി നിയമമന്ത്രി സോംനാഥ് ഭാരതിയുമായി ബന്ധപ്പെട്ട വിഷയത്തില്‍ മുഖ്യമന്ത്രി അരവിന്ദ് കേജ്‌രിവാള്‍ ലെഫ്റ്റനന്റ് ഗവര്‍ണറുമായി കൂടിക്കാഴ്ച നടത്തി. ഭാരതിയെ മന്ത്രിസഭയില്‍ നിന്ന് പുറത്താക്കണമെന്ന് ലഫ്‌റ്റനന്റ് ഗവര്‍ണര്‍ ആവശ്യപ്പെട്ടുവെന്നാണ് സൂചന. 

സംഭവത്തെക്കുറിച്ച് അന്വേഷണം നടത്തുന്ന ജുഡീഷ്യന്‍ കമ്മിഷന്‍ സോംനാഥ് ഭാരതിയെ കുറ്റക്കാരനെന്ന് കണ്ടെത്തിയാല്‍ നടപടി എടുക്കുമെന്ന് കെജ്‌രിവാള്‍ ലഫ്‌റ്റനന്റ് ഗവര്‍ണറെ അറിയിച്ചു. സോംനാഥ് ഭാരതിക്കെതിരെ നടപടി എടുക്കണമെന്ന് മുതിര്‍ന്ന എ.എ.പി നേതാക്കളായ യോഗേന്ദ്ര യാദവും പ്രശാന്ത് ഭൂഷണും കെജ്‌രിവാളിനോട് ആവശ്യപ്പെട്ടു. 

സോംനാഥ് ഭാരതിയുടെ രാജിയാവശ്യപ്പെട്ട് കോണ്‍ഗ്രസ് നേതാക്കളും ലഫ്‌റ്റനന്റ് ഗവര്‍ണറെ കണ്ടു.  മന്ത്രിയും എഎപി പ്രവര്‍ത്തകരും വംശീയാധിക്ഷേപം നടത്തിയെന്നാരോപിച്ച് ഉഗാണ്ടന്‍ വനിത നേരത്തെ പരാതി നല്‍കിയിരുന്നു.    സംഭവത്തില്‍ സംസ്ഥാന മനുഷ്യാവകാശ കമ്മീഷന്‍ ഭാരതിക്കെതിരെ നോട്ടീസ് അയച്ചിരുന്നു. ഉഗാണ്ടന്‍ സ്വദേശിനി മന്ത്രിയെ തിരിച്ചറിഞ്ഞുവെന്നും കമ്മീഷന്‍ പറഞ്ഞു.  

 
    
</TEXT>
</DOC>