<DOC>
<DOCNO>114092188383.utf8</DOCNO>
<TEXT>


           മോദിയുടെ രണ്ടാം വരവ്‌    

Sunday 21 September 2014 10:05 am IST

        ഏപ്രില്‍ എട്ടിന്‌ കാസര്‍കോട്ടെത്തുമ്പോള്‍ ഒരു നിമിഷം നരേന്ദ്രമോദിയുടെ മനസിലും ഓര്‍മ്മകള്‍ ഓടിയെത്തും. എന്തൊക്കെ മറന്നാലും ബേക്കല്‍ കോട്ടയിലെ സൂര്യാസ്തമയവും ഹനുമാന്‍ ക്ഷേത്രവും നാടിന്റെ സ്നേഹവായ്പും മോദി മറക്കാനിടയില്ല. 2001 ഏപ്രില്‍ 28നാണ്‌ ആദ്യമായി മോദി കാസര്‍കോട്ടെത്തിയത്‌.
കേളത്തിലെ നിയമസഭാ തെരഞ്ഞെടുപ്പിന്റെ ആരവങ്ങള്‍ക്കിടെ പ്രവര്‍ത്തക സംഗമം ഉദ്ഘാടനം ചെയ്യുന്നതിനും മാര്‍ഗ്ഗ നിര്‍ദ്ദേശം നല്‍കുന്നതിനുമായിരുന്നു അഖിലേന്ത്യാ ജനറല്‍ സെക്രട്ടറിയായിരുന്ന മോദിയുടെ വരവ്‌. ബിജെപി സ്ഥാനാര്‍ത്ഥികളായി കാസര്‍കോട്ട്‌ പി.കെ.കൃഷ്ണദാസും മഞ്ചേശ്വരത്ത്‌ സി.കെ.പത്മനാഭനും മത്സരിക്കുന്നു. സികെപിയുടെ തെരഞ്ഞെടുപ്പ്‌ തന്ത്രങ്ങള്‍ മെനഞ്ഞ്‌ ഇപ്പോഴത്തെ ലോക്സഭാ സ്ഥാനാര്‍ത്ഥി കെ.സുരേന്ദ്രനും കാസര്‍കോട്ടുണ്ട്‌. മുരളീ മുകുന്ദ്‌ ഓഡിറ്റോറിയത്തില്‍ നടന്ന പരിപാടിയില്‍ മോദിയുടെ പ്രസംഗം പരിഭാഷപ്പെടുത്തിയത്‌ സുരേന്ദ്രനാണ്‌. ഒരിക്കല്‍ക്കൂടി മോദിയെത്തുന്നതാകട്ടെ സുരേന്ദ്രന്റെ വിജയം ഉറപ്പിക്കാനും. 
"താഴെത്തട്ടില്‍ പ്രവര്‍ത്തനം ശക്തിപ്പെടുത്താനായിരുന്നു മോദിയുടെ ആഹ്വാനം. ബൂത്ത്‌ തലത്തില്‍ ശ്രദ്ധ കേന്ദ്രീകരിച്ചാലേ വോട്ട്‌ നേടാനാകൂവെന്ന്‌ മോദി പറഞ്ഞു. ഗുജറാത്തില്‍ പരീക്ഷിച്ച്‌ വിജയിപ്പിച്ചതാണിത്‌". അന്നത്തെ പ്രസംഗം സുരേന്ദ്രന്‍ ഓര്‍മ്മിച്ചെടുക്കുന്നു. മൂന്ന്‌ യോഗങ്ങളാണ്‌ അന്ന്‌ മോദിക്കുണ്ടായിരുന്നത്‌. രണ്ടായിരത്തിലധികം പേര്‍ പങ്കെടുത്ത പ്രവര്‍ത്തക സംഗമം. പ്രധാന നേതാക്കന്‍മാരുമായും വിശിഷ്ട വ്യക്തികളുമായും കൂടിക്കാഴ്ച. വൈകിട്ട്‌ ആറ്‌ മണിയോടെ പരിപാടികള്‍ അവസാനിച്ചപ്പോള്‍ ജില്ലയിലെ പ്രധാനപ്പെട്ട ഏതെങ്കിലും ഒരു സ്ഥലം സന്ദര്‍ശിക്കണമെന്ന്‌ മോദി ആഗ്രഹം പ്രകടിപ്പിച്ചു. ബേക്കല്‍ ടൂറിസത്തെ അന്താരാഷ്ട്ര തലത്തിലുയര്‍ത്താന്‍ അന്ന്‌ എന്‍ഡിഎ ഗവണ്‍മെന്റ്‌ കര്‍മ്മപദ്ധതികള്‍ക്ക്‌ രൂപം നല്‍കിയിരുന്നു. അതിനാല്‍ ബേക്കല്‍ കോട്ട തന്നെയാകാമെന്ന്‌ തീരുമാനമെടുത്തതും മോദി തന്നെ. ബേക്കലിന്റെ സൗന്ദര്യം ആസ്വദിച്ച മോദി കോട്ടയോട്‌ ചേര്‍ന്നുള്ള ഹനുമാന്‍ ക്ഷേത്രത്തില്‍ ദര്‍ശനവും നടത്തി. ഒരുമണിക്കൂറോളം ചെലവഴിച്ച്‌ സൂര്യാസ്തമയവും കണ്ടാണ്‌ മോദി മടങ്ങിയത്‌. പാര്‍ട്ടി ഭാരവാഹികളായ എ.സി.അശോക്‌ കുമാര്‍, ഗിരിധര്‍ കാമത്ത്‌ എന്നിവര്‍ അനുഗമിച്ചു.
അന്ന്‌ രാത്രിയില്‍ വെസ്റ്റ്‌ കോസ്റ്റ്‌ എക്സ്പ്രസ്സില്‍ കോയമ്പത്തൂര്‍ക്ക്‌ തിരിച്ച മോദി, ഏപ്രില്‍ എട്ടിന്‌ പ്രത്യകം ചാര്‍ട്ട്‌ ചെയ്ത വിമാനത്തില്‍ ഒരിക്കല്‍ക്കൂടി കാസര്‍കോട്ടെത്തുമ്പോള്‍ മാറ്റങ്ങളുടെ പ്രളയമാണ്‌. ഗുജറാത്തിന്റെ വികസന നായകനില്‍ നിന്നും ലോകം ശ്രദ്ധിക്കുന്ന കരുത്തനായ രാഷ്ട്രീയ നേതാവിലേക്ക്‌ മോദി വളര്‍ന്നു. ആയിരങ്ങളല്ല, ലക്ഷങ്ങളാണ്‌ ഇന്ന്‌ മോദിയെ കാത്തിരിക്കുന്നത്‌. രാജ്യം ആഗ്രഹിക്കുന്ന ജനങ്ങളുടെ നേതാവായ മോദി കാസര്‍കോട്ടെത്തുമ്പോള്‍ മോദി മന്ത്രിസഭയില്‍ കേരളത്തിലെ ബിജെപി പ്രതിനിധിയെയാണ്‌ കാസര്‍കോട്‌ ആഗ്രഹിക്കുന്നത്‌.
    
</TEXT>
</DOC>