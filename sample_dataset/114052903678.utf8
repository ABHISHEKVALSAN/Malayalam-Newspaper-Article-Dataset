<DOC>
<DOCNO>114052903678.utf8</DOCNO>
<TEXT>


           പ്രവൃത്തി നോക്കി വിലയിരുത്താന്‍ സ്മൃതിയുടെ മറുപടി    

Thursday 29 May 2014 9:53 pm IST

ന്യൂദല്‍ഹി: വിദ്യാഭ്യാസ യോഗ്യതയുടെയല്ല പ്രവൃത്തിയുടെ പേരിലാണ്‌ തന്നെ വിലയിരുത്തേണ്ടതെന്ന്‌ കേന്ദ്ര മാനവവിഭവശേഷി വകുപ്പ്‌ മന്ത്രി സ്മൃതി ഇറാനി. കേരളത്തിന്‌ പുതിയ ഐഐടി സ്ഥാപിക്കുന്നതിന്റെ സാധ്യത പരിശോധിക്കാന്‍ ഉദ്യോഗസ്ഥര്‍ക്ക്‌ നിര്‍ദ്ദേശം നല്‍കിയതിന്റെ പിന്നാലെയാണ്‌ പ്രവൃത്തിയുടെ പേരിലാണ്‌ വിലയിരുത്തേണ്ടതെന്ന്‌ കോണ്‍ഗ്രസ്‌ നേതാക്കള്‍ക്ക്‌ സ്മൃതി ഇറാനി മറുപടി നല്‍കിയത്‌. 

ഏറ്റെടുത്ത ജോലിയില്‍ നിന്നും ശ്രദ്ധ തിരിക്കുന്നതിനാണ്‌ ബാഹ്യമായ വിവാദങ്ങള്‍ സൃഷ്ടിക്കപ്പെടുന്നത്‌. തന്നിലുള്ള കഴിവ്‌ ബിജെപി അംഗീകരിച്ചതുകൊണ്ടാണ്‌ മന്ത്രിപദത്തിലെത്താനായത്‌. ഏറ്റെടുത്ത ജോലികള്‍ പൂര്‍ത്തിയാക്കാന്‍ തനിക്ക്‌ കഴിവുണ്ടെന്ന്‌ തന്റെ പ്രസ്ഥാനത്തിന്‌ ബോധ്യമുണ്ട്‌. ഇതിലധികം ഇക്കാര്യത്തില്‍ പ്രതികരിക്കേണ്ട കാര്യവുമില്ല, സ്മൃതി ഇറാനി പറഞ്ഞു. 

പുതിയ ഐഐടികള്‍ അനുവദിക്കുന്നതില്‍ കേരളത്തിന്‌ പ്രഥമ പരിഗണനയുണ്ടെന്നും കേരളമടക്കം എട്ടു സംസ്ഥാനങ്ങളില്‍ ഐഐടികള്‍ സ്ഥാപിക്കണമെന്നതാണ്‌ കേന്ദ്രമാനവ വിഭവ ശേഷി മന്ത്രാലയത്തിന്റെ നിലപാടെന്നും സ്മൃതി ഇറാനി വ്യക്തമാക്കി. മന്ത്രിസ്ഥാനം ഏറ്റെടുത്ത ശേഷം ഉന്നത ഉദ്യോഗസ്ഥരുമായി നടത്തിയ യോഗത്തിലാണ്‌ നിര്‍ണ്ണായക നിലപാട്‌ സ്മൃതി ഇറാനി സ്വീകരിച്ചിരിക്കുന്നത്‌. 

ഉച്ചക്കഞ്ഞി പദ്ധതിയില്‍ പാചകക്കാര്‍, സഹായികള്‍ എന്നിവരുടെ ഓണറേറിയം ആയിരത്തില്‍ നിന്നും രണ്ടായിരമായി വര്‍ദ്ധിപ്പിക്കാനും മന്ത്രാലയം തീരുമാനിച്ചു. നിലവില്‍ പത്തുമാസം മാത്രം നല്‍കിയിരുന്ന ഓണറേറിയം വര്‍ഷം മുഴുവനും നല്‍കാനും തീരുമാനിച്ചു. മാനവ വിഭവ ശേഷി മന്ത്രാലയത്തിന്റെ ശുപാര്‍ശ കേന്ദ്രമന്ത്രിസഭയ്ക്ക്‌ സമര്‍പ്പിച്ചിട്ടുണ്ട്‌. 
    
</TEXT>
</DOC>