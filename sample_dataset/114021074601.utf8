<DOC>
<DOCNO>114021074601.utf8</DOCNO>
<TEXT>


           ജനശക്തി ആധാരമാക്കിയുള്ള പരിവര്‍ത്തനം അനിവാര്യം: ഒ.രാജഗോപാല്‍    

Monday 10 February 2014 12:16 am IST

        തിരുവനന്തപുരം: ഭാരതം ലോകഗുരുവാകാന്‍ ജനശക്തി ആധാരമാക്കിയുള്ള പരിവര്‍ത്തനം അനിവാര്യമെന്ന്‌ ബിജെപി നേതാവ്‌ ഒ.രാജഗോപാല്‍. ശംഖുമുഖത്ത്‌ നരേന്ദ്രമോദി പങ്കെടുത്ത മഹാസമ്മേളനത്തില്‍ പങ്കെടുക്കുകയായിരുന്നു അദ്ദേഹം.
1892 ല്‍ ഭാരതത്തിന്റെ പ്രശ്നങ്ങള്‍ക്ക്‌ പരിഹാരം കാണാന്‍ സ്വാമി വിവേകാനന്ദന്‍ ആഹ്വാനം നല്‍കിയപ്പോള്‍ ഇന്ന്‌ നവഭാരത സൃഷ്ടിക്കായി മറ്റൊരു നരേന്ദ്രന്‍ ആഹ്വാനം നല്‍കുകയാണ്‌. ധര്‍മ്മരാജ്യത്തിന്റെ ഉദാത്തമാതൃകയായി ഭാരതത്തെ മാറ്റാന്‍ നരേന്ദ്രമോദിക്ക്‌ കഴിയും. ആദര്‍ശശാലിയായ അഴിമതിരഹിതനായ ഒരു ഭരണകര്‍ത്താവിനുമാത്രമേ സുദൃഢമായ ഭരണം കാഴ്ചവയ്ക്കാനാവൂ. 50 കൊല്ലം ഒരു കുടുംബം ഭരിച്ചുമുടിച്ച രാജ്യത്തിനുമോചനം കിട്ടണമെങ്കില്‍ കോണ്‍ഗ്രസ്‌ വിമുക്തഭാരതമുണ്ടാകണം. ഇതിന്‌ ജനശക്തിയെ ആധാരമാക്കിയുള്ള പരിവര്‍ത്തനം വേണം. ജനങ്ങളുടെ മനോഭാവത്തിലുള്ള അടിസ്ഥാനപരമായ മാറ്റം ഉപാധിയാക്കി മാത്രമേ പരിവര്‍ത്തനം നടത്താനാവൂ എന്ന്‌ നരേന്ദ്രമോദി ഗുജറാത്തില്‍ തെളിയിച്ചുകഴിഞ്ഞു. ആ മഹത്തായ പരിവര്‍ത്തനയജ്ഠം ദേശീയതലത്തില്‍ വ്യാപിക്കുകയാണ്‌. ഒരു പരിവര്‍ത്തനം വരണമെന്ന്‌ ജനം ആഗ്രഹിക്കുന്നു. ഭാരതസംസ്കാരത്തെ കീഴ്പ്പെടുത്തി അടിമത്ത സാഹചര്യമുണ്ടാക്കിയ വൈദേശികളുടെ പിന്നാലെ പോകുന്ന ചിന്താഗതി ഇപ്പോഴും നിലനില്‍ക്കുകയാണ്‌. ആദ്യം ബ്രിട്ടനെയും പിന്നീട്‌ ജര്‍മ്മനിയെയും റഷ്യയെയും ആശ്രയിച്ചശേഷം കുറെക്കാലം ചൈനയാണ്‌ മാതൃകയെന്ന്‌ പറഞ്ഞുനടന്നു. ഇപ്പോള്‍ അമേരിക്ക സ്വര്‍ഗ്ഗരാജ്യമാണ്‌ എന്ന ചിന്താഗതി വച്ചുപുലര്‍ത്തിവരുന്നു. അത്‌ മാറണം. സ്വാതന്ത്ര്യത്തിനുശേഷം കോണ്‍ഗ്രസ്സില്‍ ആരെ പിടിച്ചുനിര്‍ത്തിയാലും വിജയിക്കുന്ന സാഹചര്യമുണ്ടായിരുന്നു. പിന്നീടത്‌ മാറി. കേരളത്തിലും ബംഗാളിലും ചെങ്കൊടി പ്രതീക്ഷയുണര്‍ത്തി. പിന്നീട്‌ സിപിഐ കോണ്‍ഗ്രസുമായി കൂട്ടുചേരുന്നതും സിപിഎം കൂട്ടുചേരുന്നതും കണ്ടു. എല്ലാ കിച്ചടി പരീക്ഷണങ്ങളും കഴിഞ്ഞു. ഇനിയൊരു പരിവര്‍ത്തനം അവകാശപ്പെടാന്‍ ഇവര്‍ക്ക്‌ കഴിയില്ല. നമ്മുടെ പരിവര്‍ത്തനത്തിന്‌ തയ്യാറായി നില്‍ക്കുകയാണ്‌. കേരളവും ഇതില്‍ പങ്കാളിയാവണമെന്നും ഒ.രാജഗോപാല്‍ പറഞ്ഞു. 
    
</TEXT>
</DOC>