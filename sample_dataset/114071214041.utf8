<DOC>
<DOCNO>114071214041.utf8</DOCNO>
<TEXT>


           ഗോള്‍ഡന്‍ ബോള്‍ പുരസ്കാരം : സാധ്യതാ പട്ടിക പ്രസിദ്ധീകരിച്ചു    

Saturday 12 July 2014 4:57 pm IST

റിയോഡി ജനീറോ: ലോകകപ്പിലെ ഏറ്റവും മികച്ച കളിക്കാരനുള്ള ഗോള്‍ഡന്‍ ബോള്‍ പുരസ്കാരത്തിനുള്ള സാധ്യതാ പട്ടിക ഫിഫ് പ്രസിദ്ധീകരിച്ചു. ലോകകപ്പ് ഫൈനലിസ്റ്റുകളായ ജര്‍മനിയില്‍ നിന്ന് നാലു താരങ്ങളും അര്‍ജന്റീനയുടെ മൂന്ന് താരങ്ങളും പട്ടികയില്‍ ഇടംപിടിച്ചു.  പ്രതിരോധനിര താരം മാറ്റ് ഹമ്മല്‍സ്, റൈറ്റ് ബായ്ക്കും ക്യാപ്റ്റനുമായ ഫിലിപ്പ് ലാം, മിഡ്ഫീല്‍ഡര്‍ ടോണി ക്രൂസ്, ഫോര്‍വേഡ് തോമസ് മുള്ളര്‍ എന്നിവരാണ് ജര്‍മനിയില്‍ നിന്ന് ഗോള്‍ഡന്‍ ബോള്‍ സാധ്യതാ പട്ടികയില്‍ ഇടംനേടിയ താരങ്ങള്‍. 

അര്‍ജന്റീനയില്‍ നിന്ന് സൂപ്പര്‍ താരം ലയണല്‍ മെസി, എയ്ഞ്ചല്‍ ഡി മരിയ, ജാവിയര്‍ മഷെരാനൊ എന്നിവരും പട്ടികയില്‍ ഇടം നേടി. ഏറ്റവും കൂടുതല്‍ ഗോളുകള്‍ നേടിയ താരത്തിനുള്ള ഗോള്‍ഡന്‍ ബൂട്ട് പുരസ്കാരത്തിന് മുന്‍നിരയിലുള്ള കൊളംബിയയുടെ ജെയിംസ് റോഡ്രിഗസ്(ആറ് ഗോള്‍)ഗോള്‍ഡന്‍ ബോള്‍ പുരസ്കാര സാധ്യതാപട്ടികയിലും ഇടം നേടിയിട്ടുണ്ട്. ഹോളണ്ടിന്റെ ആര്യന്‍ റോബന്‍, ബ്രസീലിന്റെ നെയ്മര്‍ എന്നിവരാണ് പത്തംഗ സാധ്യതാ പട്ടികയിലെ മറ്റു രണ്ടുപേര്‍. 

ഏറ്റവും മികച്ച ഗോള്‍ കീപ്പര്‍ക്കുള്ള ഗോള്‍ ഗ്ലൗവ് പുരസ്കാര സാധ്യതാ പട്ടികയില്‍ ജര്‍മനിയുടെ മാന്യുവല്‍ ന്യൂയര്‍, അര്‍ജന്റീനയുടെ സെര്‍ജിയോ റൊമേറോ, കോസ്റ്റോറിക്കയുടെ കെയ്‌ലര്‍ നവാസ് എന്നിവരാണുള്ളത്. മികച്ച യുവതാരത്തിനുള്ള സാധ്യതാ പട്ടികയില്‍ ഫ്രാന്‍സില്‍ നിന്ന് പോള്‍ പോഗ്ബ, റാഫേല്‍ വരാനെ എന്നിവരും ഹോളണ്ടിന്റെ മെംഫിസ് ഡീപേയുമാണുള്ളത്. 

ഞായറാഴ്ചത്തെ കിരീടപ്പോരാട്ടത്തിനുശേഷം വിജയികളെ പ്രഖ്യാപിക്കും. കഴിഞ്ഞ ലോകകപ്പില്‍ ഉറുഗ്വേയുടെ ഡീഗോ ഫോര്‍ലാനായിരുന്നു ലോകകപ്പിന്റെ താരമായത്.  
    
</TEXT>
</DOC>