<DOC>
<DOCNO>114111140607.utf8</DOCNO>
<TEXT>


            രാജ്യത്തെ ബിജെപി അനുകൂല തരംഗം കേരളത്തിലും പ്രയോജനപ്പെടുത്താനാകും: എച്ച്. രാജ    

Tuesday 11 November 2014 11:56 pm IST

        തിരുവനന്തപുരം: രാജ്യത്തുടനീളം നിലനില്‍ക്കുന്ന ബിജെപി അനുകൂല തരംഗം കേരളത്തിലും പ്രയോജനപ്പെടുത്താനാകുമെന്ന് ബിജെപി ദേശീയ സെക്രട്ടറി എച്ച്. രാജ. ബിജെപി അംഗത്വസമാഹാരണ പരിശീലന ശില്‍പശാലയുടെ ഉദ്ഘാടനം നിര്‍വ്വഹിക്കുകയായിരുന്നു അദ്ദേഹം.

രാജ്യത്തുടനീളം ബിജെപിക്കനുകൂലമായ അന്തരീക്ഷം നിവിലുണ്ട്. കേരളത്തില്‍ വര്‍ദ്ധിച്ചുവരുന്ന വോട്ടിംഗ് ശതമാനം ഇതാണ് സൂചിപ്പിക്കുന്നത്. നിലവിലുള്ള അന്തരീക്ഷത്തെ ശരിയായ രീതിയില്‍ ഉപയോഗിച്ചാല്‍ വരുന്ന തെരഞ്ഞെടുപ്പുകളില്‍ അത്ഭുതങ്ങള്‍ സൃഷ്ടിക്കാന്‍ കഴിയും.
ഹരിയാനയിലെ ബിജെപിയുടെ മുന്നേറ്റം മാതൃകയാണ്. സംഘടന ശക്തിപ്പെടുത്താനും എല്ലാ സ്ഥലങ്ങളിലും എല്ലാ സമുദായങ്ങളിലും ബിജെപിയുടെ സജീവ പ്രവര്‍ത്തനമെത്തിക്കാനും അംഗത്വവിതരണ പദ്ധതിയിലൂടെ കഴിയണമെന്ന് അദ്ദേഹം പറഞ്ഞു.

സംസ്ഥാന അധ്യക്ഷന്‍ വി. മുരളീധരന്‍ അധ്യക്ഷത വഹിച്ചു. കേരളത്തിലെ 21,424 ബൂത്തുകളിലും അംഗങ്ങളുണ്ടാവണമെന്നതാണ് ബിജെപി ലക്ഷ്യം വയ്ക്കുന്നതെന്ന് അദ്ദേഹം പറഞ്ഞു. പ്രവര്‍ത്തകര്‍ ഈ ലക്ഷ്യം മുന്‍നിര്‍ത്തിയുള്ള പ്രവര്‍ത്തനങ്ങള്‍ ആസൂത്രണം ചെയ്യണമെന്നും മുരളീധരന്‍ പറഞ്ഞു.

ശില്‍പശാലയില്‍ ദേശീയ ഉപാധ്യക്ഷന്‍ വിനായക് സഹസ്രബുദ്ധേ, ദേശീയ സഹസംഘടനാ ജനറല്‍ സെക്രട്ടറി വി. സതീഷ്, മെമ്പര്‍ഷിപ്പിന്റെ ദേശീയ സഹ കണ്‍വീനറും കര്‍ണാടക ജനറല്‍ സെക്രട്ടറിയുമായ സി.ടി.രവി, മുന്‍ സംസ്ഥാന പ്രസിഡന്റുമാരായ ഒ. രാജഗോപാല്‍ കെ. വി. ശ്രീധരന്‍ മാസ്റ്റര്‍, സി.കെ. പദ്മനാഭന്‍, പി.കെ. കൃഷ്ണദാസ് എന്നിവര്‍ സംസാരിച്ചു.
സംസ്ഥാന ഭാരവാഹികളും മെമ്പര്‍ഷിപ്പ് ചുമതലയുള്ള ജില്ലാ ഭാരവാഹികളും ശില്‍പശാലയില്‍ പങ്കെടുത്തു.
    
</TEXT>
</DOC>