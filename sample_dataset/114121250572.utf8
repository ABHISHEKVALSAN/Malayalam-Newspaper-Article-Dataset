<DOC>
<DOCNO>114121250572.utf8</DOCNO>
<TEXT>


            കര്‍ഷകര്‍ക്കും ആപ്പ് അക്രമികളെ പിടിക്കാന്‍ സംവിധാനം    

Friday 12 December 2014 6:34 pm IST

        കൊച്ചി: വാര്‍ത്താ വിനിമയ രംഗത്തെ ആധുനിക സംവിധാനങ്ങള്‍ പ്രയോജനകരമാക്കുകയെന്ന ലക്ഷ്യവുമായി സിസ്‌റ്റെമ ശ്യാം ടെലിസര്‍വീസസ് സംഘടിപ്പിച്ച ഇന്തോ-റഷ്യന്‍ യുവ പ്രതിഭാ സംഗമം ഒട്ടേറെ കണ്ടുപിടുത്തങ്ങളുടെ അവതരണത്തിലൂടെ ശ്രദ്ധേയമായി.

11 കണ്ടുപിടിത്തങ്ങളാണ് ദല്‍ഹി റഷ്യന്‍ സെന്റര്‍ ഫോര്‍ സയന്‍സ് ആന്‍ഡ് കള്‍ച്ചറില്‍ നടന്ന ഉച്ചകോടിയില്‍ പരിചയപ്പെടുത്തിയത്. അഞ്ചെണ്ണം ഇന്ത്യയില്‍ നിന്നുള്ള ശാസ്ത്ര പ്രതിഭകളുടേതാണ്. ആറെണ്ണം റഷ്യയില്‍ നിന്നുള്ളവരുടേതും.

കൃഷിക്ക് യഥാസമയം പരിചരണം ലഭ്യമാക്കാന്‍ ഗ്രാമീണ കര്‍ഷകരെ സഹായിക്കുന്ന മൊബൈല്‍ ഫോണ്‍ ആപഌക്കേഷനാണ് ഇന്ത്യയില്‍ നിന്നുള്ള സമ്മാനാര്‍ഹമായ കണ്ടുപിടുത്തങ്ങളില്‍ ഏറ്റവും ശ്രദ്ധേയം. കൃഷിയിടങ്ങളില്‍ സ്ഥാപിച്ചിട്ടുള്ള സെന്‍സറുകളും ഫോണും ഉള്‍പ്പെടുന്ന സംവിധാനത്തിന് 'ഗ്രീനോപ്പിയ' എന്നാണു പേരിട്ടിരിക്കുന്നത്.

ഗാന്ധിനഗര്‍ ഇന്ത്യന്‍ ഇന്‍സ്റ്റിറ്റ്യൂട്ട് ഓഫ്് ഡിസൈനിലെ നാലു വിദ്യാര്‍ത്ഥികളുടെ സൃഷ്ടിയാണിത്.വീട്ടിലും ഓഫീസിലും അതിക്രമിച്ചു കടക്കുന്നവരെ തടയാന്‍ ഉപകരിക്കുന്ന 'വാ-യു' ആണ് മറ്റൊന്ന്. സീലിംഗ് ഫാനിലെ ക്യാമറയും മുന്നറിയിപ്പു സംവിധാനവും ഇതില്‍ ഉള്‍പ്പെടുന്നു.
    
</TEXT>
</DOC>