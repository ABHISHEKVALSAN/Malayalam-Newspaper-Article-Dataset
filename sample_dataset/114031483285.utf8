<DOC>
<DOCNO>114031483285.utf8</DOCNO>
<TEXT>


           മലേഷ്യന്‍ വിമാനം ആന്‍ഡമാനിലേക്ക്‌ പറത്തിയെന്ന്‌ റിപ്പോര്‍ട്ട്‌    

Friday 14 March 2014 10:31 pm IST

ക്വലാലംപൂര്‍: കാണാതായ മലേഷ്യന്‍ എയര്‍ലൈന്‍സ്‌ വിമാനം ആന്‍ഡമാനിലേക്ക്‌ ബോധപൂര്‍വ്വം പറത്തിയിരുന്നെന്ന്‌ റിപ്പോര്‍ട്ട്‌. സൈനിക റഡാര്‍ രേഖകളെ അധികരിച്ച്‌ അന്വേഷണ സംഘത്തിലെ ചിലര്‍ വെളിപ്പെടുത്തിയ വിവരം പ്രമുഖ വാര്‍ത്താ ഏജന്‍സിയായ റോയിട്ടേഴ്സ്‌ പുറത്തുവിട്ടു. 
ആന്‍ഡമാന്‍ കടലിനും ബംഗാള്‍ ഉള്‍ക്കടലിനും ഇടയിലുള്ള ആന്‍ഡമാന്‍ നിക്കോബാര്‍ ദ്വീപുകളിലേക്ക്‌ വിമാനം നീങ്ങിയതായാണ്‌ റഡാറില്‍ പതിഞ്ഞ അവസാന രേഖകള്‍ വ്യക്തമാക്കുന്നത്‌. ഏതെന്നു തിരിച്ചറിയാനാവാത്ത വിമാനം മലേഷ്യന്‍ എയര്‍ലൈന്‍സിന്റെ എംഎച്ച്‌ 370 ഫ്ലൈറ്റാണെന്ന്‌ അന്വേഷക സംഘത്തിലെ നല്ലൊരുശതമാനംപേരും കരുതുന്നു. വ്യോമപാതയിലെ തടസങ്ങള്‍ കൃത്യമായി മനസിലാക്കിയുള്ള സഞ്ചാരരീതി വിദഗ്ധ പരിശീലനം സിദ്ധിച്ചിട്ടുള്ള ഒരാളാണ്‌ വിമാനം പറത്തിയതെന്നതിന്റെ സൂചനയാണെന്നും അവര്‍ പറഞ്ഞതായി റോയിട്ടേഴ്സ്‌ വെളിപ്പെടുത്തി. പെയിലറ്റുമാരിലോ യാത്രക്കാരിലോ ഒരാള്‍ ഒരു പ്രത്യേക ലക്ഷ്യത്തോടെ വിമാനത്തെ തട്ടിയെടുത്തതോ അതല്ലെങ്കില്‍ വിമാനത്തെ തകര്‍ത്തു ആത്മഹത്യ ചെയ്തതോ ആകാനുള്ള സാധ്യതകളും തള്ളുന്നില്ല.
അതിനിടെ, തിരച്ചില്‍ ഇന്ത്യന്‍ മഹാസമുദ്രത്തിലേക്ക്‌ വ്യാപിപ്പിച്ചു. റഡാറുമായുള്ള ബന്ധം നഷ്ടപ്പെട്ടശേഷവും മണിക്കൂറുകളോളം വിമാനം സഞ്ചാരം തുടര്‍ന്നതായും അതിനാല്‍ത്തന്നെ ഇന്ത്യന്‍ മഹാസമുദ്രത്തില്‍ തകര്‍ന്നു വീഴാനുള്ള സാധ്യത തള്ളാനാവില്ലെന്നും അഭിപ്രായങ്ങള്‍ ഉയര്‍ന്ന സാഹചര്യത്തിലാണിത്‌. കാണാതായി നാലു മണിക്കൂറിനുശേഷവും വിമാനം ഉപഗ്രഹത്തിലേക്ക്‌ സിഗ്നല്‍ അയച്ചകാര്യം അമേരിക്കന്‍ വിദഗ്ധര്‍ വെളിപ്പെടുത്തിയിരുന്നു.
ഇന്ത്യന്‍ മഹാസമുദ്രത്തിലെ തിരച്ചിലില്‍ അമേരിക്കന്‍ നാവികസേനയ്ക്കൊപ്പം ഇന്ത്യന്‍ ദൗത്യസംഘവും പങ്കെടുക്കുന്നുണ്ട്‌. ഇന്ത്യന്‍ വ്യോമ-നാവിക സേനകള്‍ ആന്‍ഡമാന്‍ കടലിലെ തെരച്ചിലിലും സജീവമാണ്‌. ഒരു വിമാനം കൂടി വിട്ടുനല്‍കാന്‍ ഇന്ത്യ ഇന്നലെ തീരുമാനിച്ചിരുന്നു. 239പേരുമായി ക്വലാലംപൂരില്‍ നിന്ന്‌ ബിജിങ്ങിലേക്ക്‌ പോയ മലേഷ്യന്‍ വിമാനം ശനിയാഴ്ച പുലര്‍ച്ചയാണ്‌ അപ്രത്യക്ഷമായത്‌.
    
</TEXT>
</DOC>