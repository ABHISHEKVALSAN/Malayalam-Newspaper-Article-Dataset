<DOC>
<DOCNO>114092185152.utf8</DOCNO>
<TEXT>


           സിപിഎമ്മിന്റെ ദേശീയ പദവി വാജ്പേയിയുടെ ഔദാര്യം: ശ്രീധരന്‍പിള്ള    

Sunday 21 September 2014 10:10 am IST

        ആലപ്പുഴ: 2001ല്‍ ദേശിയപദവി നഷ്ടപ്പെടുന്നതില്‍ നിന്ന്‌ സിപിഎമ്മിനെ രക്ഷിച്ചത്‌ പ്രധാനമന്ത്രിയായിരുന്ന എ.ബി.വാജ്പേയിയായിരുന്നുവെന്ന്‌ പിണറായി വിജയന്‍ മറക്കരുതെന്ന്‌ ബിജെപി ദേശിയ നിര്‍വാഹക സമിതി അംഗം അഡ്വ.പി.എസ്‌.ശ്രീധരന്‍പിള്ള പറഞ്ഞു. എന്‍ഡിഎ ആലപ്പുഴ ലോക്സഭാ മണ്ഡലം കണ്‍വന്‍ഷന്‍ ഉദ്ഘാടനം ചെയ്ത്‌ സംസാരിക്കുകയായിരുന്നു അദ്ദേഹം.
തെരഞ്ഞെടുപ്പില്‍ ആറ്‌ ശതമാനം വോട്ട്‌ ലഭിക്കാതിരുന്നതിനെ തുടര്‍ന്നാണ്‌ സിപിഎമ്മിന്‌ ദേശിയ പദവി നഷ്ടപ്പെടുമെന്ന സ്ഥിതിവിശേഷമുണ്ടാക്കിയത്‌. സിപിഎം നേതാക്കള്‍ പ്രധാനമന്ത്രിയായിരുന്ന വാജ്പേയിയെ കണ്ട്‌ നിവേദനം നല്‍കിയതിന്റെ അടിസ്ഥാനത്തില്‍ നിയമം ഭേദഗതി ചെയ്താണ്‌ വാജ്പേയി സിപിഎമ്മിനെ സഹായിച്ചത്‌. അതിന്‌ നന്ദി പറഞ്ഞില്ലെങ്കിലും അപഹസിക്കാതിരിക്കാനുള്ള സാമാന്യ മര്യാദയെങ്കിലും പിണറായി കാണിക്കണമെന്നും ശ്രീധരന്‍പിള്ള പറഞ്ഞു.
കേരളത്തില്‍ അഞ്ച്‌ സ്വതന്ത്ര സ്ഥാനാര്‍ഥികളെ നിര്‍ത്തിയതോടെ സാമാന്യ ബുദ്ധിയും സിപിഎമ്മിന്‌ നഷ്ടപ്പെട്ടെന്ന്‌ വ്യക്തമായി. ഇതോടെ ഇത്തവണത്തെ തെരഞ്ഞെടുപ്പില്‍ നാലു ശതമാനം വോട്ടുകള്‍ പോലും സിപിഎമ്മിന്‌ ലഭിക്കില്ലെന്ന്‌ ഉറപ്പായതായും അദ്ദേഹം പറഞ്ഞു.
    
</TEXT>
</DOC>