<DOC>
<DOCNO>114071615173.utf8</DOCNO>
<TEXT>


           രുക്‌സാനയുടെ ഒളികാമറയില്‍ പ്രമുഖരും സിനിമാ താരങ്ങളും    

Wednesday 16 July 2014 10:56 pm IST

        കൊച്ചി: അനാശാസ്യം ഒളികാമറയില്‍ പകര്‍ത്തി ഭീഷണിപ്പെടുത്തുന്ന സംഘത്തിന്റെ കെണിയില്‍ പല പ്രമുഖരും ചില സിനിമാതാരങ്ങളും കുടുങ്ങിയതായി സൂചന. 
പ്രതികളുടെ വീടുകളില്‍ നടത്തിയ റെയ്ഡില്‍ ലാപ്‌ടോപുകളും പണമിടപാട് സംബന്ധിച്ച രേഖകളും കണ്ടെടുത്തു. ലാപ്‌ടോപില്‍ കൂടുതല്‍ പേരുടെ ദൃശ്യങ്ങളുള്ളതായാണ് സൂചന. പ്രമുഖ രാഷ്ട്രീയ നേതാവിനെ ഒളി കാമറയില്‍ കുടുക്കി ബ്ലാക്ക് മെയ്ല്‍ ചെയ്തിരുന്നതായി പോലീസിനു വിവരം ലഭിച്ചിട്ടുണ്ട്. പിടിച്ചെടുത്ത ലാപ്‌ടോപുകളും മൊബൈല്‍ ഫോണുകളും ഇന്നലെ സൈബര്‍ സെല്ലിന് കൈമാറി. ഇവരുടെ പരിശോധനയില്‍ കൂടുതല്‍ വിവരങ്ങള്‍ ലഭ്യമായേക്കും. പ്രതികളായ യുവതികളെ അസിസ്റ്റന്റ് കമ്മീഷണര്‍ നിശാന്തിനിയുടെ മേല്‍നോട്ടത്തിലാണ് ചോദ്യം ചെയ്യുന്നത്. ഇവര്‍ അന്വേഷണവുമായി സഹകരിക്കുന്നില്ലെന്നാണ് വിവരം. 
എറണാകുളം വെണ്ണല ഡിഡി ഗോള്‍ഡന്‍ ഗെയ്റ്റില്‍ താമസിക്കുന്ന ആലപ്പുഴ സ്വദേശിനി സൂര്യ (ബിന്ധ്യാ തോമസ്32), ചിലവന്നൂര്‍ ഗാലക്‌സി വിന്‍സ്റ്റന്‍ ഫഌറ്റില്‍ താമസിക്കുന്ന ആലപ്പുഴക്കാരി രുക്‌സാന ബി. ദാസ് (29), വടുതല കുറ്റാട്ടുശേരിയില്‍ അഡ്വ. സനിലന്‍ (43), തെക്കന്‍ പറവൂര്‍ കണ്ടത്തില്‍ തോമസ് ജേക്കബ് (പ്രജീഷ്35) എന്നിവരെയാണ് എറണാകുളം അഡീഷണല്‍ ചീഫ് ജുഡീഷല്‍ മജിസ്‌ട്രേറ്റ് കോടതി (സാമ്പത്തിക കുറ്റവിചാരണ)നാലു ദിവസത്തേക്ക് പോലീസ് കസ്റ്റഡിയില്‍ വിട്ടത്. 
വൈറ്റിലയിലെ ഹോട്ടലിലും ഒളികാമറ വാങ്ങിയ പെരുമ്പാവൂരിലെ ഇലക്ട്രോണിക്‌സ് ഷോപ്പിലും പ്രതികളെ തെളിവെടുപ്പിനായി കൊണ്ടുപോകും. ഈ കടയില്‍ നിന്നു പലപ്പോഴായി ഇവര്‍ അഞ്ചു കാമറകള്‍ വാങ്ങിയിട്ടുണ്ടെന്നു പോലീസിനു വിവരം ലഭിച്ചിട്ടുണ്ട്. സെന്‍ട്രല്‍ സിഐ വൈ. നിസാമുദ്ദീന്‍, നോര്‍ത്ത് സിഐ എന്‍.സി. സന്തോഷ്, ഷാഡോ എസ്‌ഐ അനന്തലാല്‍, പാലാരിവട്ടം എസ്‌ഐ എം.കെ. സജീവ് എന്നിവരുടെ നേതൃത്വത്തിലാണ് അന്വേഷണം തുടരുന്നത്.
    
</TEXT>
</DOC>