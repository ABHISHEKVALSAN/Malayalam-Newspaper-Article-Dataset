<DOC>
<DOCNO>114041191010.utf8</DOCNO>
<TEXT>


           പുനഃസംഘടന: യുഡിഎഫില്‍ കലാപം തുടങ്ങുന്നു    

Friday 11 April 2014 10:05 pm IST

തിരുവനന്തപുരം: തെരഞ്ഞെടുപ്പ്‌ കഴിഞ്ഞതോടെ യുഡിഎഫില്‍ കലാപം തുടങ്ങി. ഒപ്പം പുതിയ വിഷയങ്ങളും ഉയര്‍ന്നു. പുതിയ ഘടകകക്ഷിയായ ആര്‍എസ്പി മന്ത്രിപദം ചോദിച്ചാലോ? ഗണേശനെ വീണ്ടും മന്ത്രിയാക്കണമെന്ന ആവശ്യം പരിഗണിച്ചാലോ?ഘടകകക്ഷികള്‍ ആരും സഹകരിക്കില്ലെന്നുറപ്പ്‌. അപ്പോള്‍ കോണ്‍ഗ്രസില്‍ ചിലര്‍ കലഹിച്ചാലോ? അങ്ങനെ വോട്ടെടുപ്പ്‌ കഴിഞ്ഞതോടെ യുഡിഎഫ്‌ രാഷ്ട്രീയം വീണ്ടും കലങ്ങുകയാണ്‌. ഇന്നലെ പിസി ജോര്‍ജും ആേ‍ന്‍റാ ആന്‍റണിയും തമ്മില്‍ പോര്‌ തുടങ്ങി.
മന്ത്രിസഭാ പുനഃസംഘടനാ ചര്‍ച്ചകളാണ്‌ വീണ്ടും സജീവമാകുന്നത്‌. പ്രചാരണകാലത്ത്‌ മുഖ്യമന്ത്രി ഉമ്മന്‍ചാണ്ടിയാണ്‌ തെരഞ്ഞെടുപ്പിനു ശേഷം പുനഃസംഘടന ഉണ്ടാകുമെന്ന സൂചന നല്‍കിയത്‌. എന്നാല്‍ കെപിസിസി പ്രസിഡന്റ്‌ വി.എം. സുധീരനും ആഭ്യന്തരമന്ത്രി രമേശ്‌ ചെന്നിത്തലയും ഇത്‌ നിഷേധിച്ചു. തെരഞ്ഞെടുപ്പ്‌ കാലത്തെ യുഡിഎഫ്‌ രാഷ്ട്രീയമാറ്റവും പുനഃസംഘടനയിലേക്കാണ്‌ വിരല്‍ചൂണ്ടുന്നത്‌. ചില കോണ്‍ഗ്രസ്‌ മന്ത്രിമാര്‍ക്കാകും കസേര തെറിക്കുക. മന്ത്രിമാരുടെ എണ്ണം ഇനി കൂട്ടാനാവുകയുമില്ല. ഇത്‌ കലാപത്തിന്‌ കാരണമാകും. 
ഗണേശ്കുമാറിനെ വീണ്ടും മന്ത്രിയാക്കണമെന്ന ആവശ്യം ഉന്നയിച്ച്‌ ആര്‍.ബാലകൃഷ്ണപിള്ള യുഡിഎഫിന്‌ കത്തു നേരത്തേ നല്‍കി. തീരുമാനമെടുക്കാന്‍ യുഡിഎഫ്‌ മുഖ്യമന്ത്രി ഉമ്മന്‍ചാണ്ടിയെ ചുമതലപ്പെടുത്തി. മുഖ്യമന്ത്രിയാകട്ടെ തീരുമാനമെടുക്കുന്നത്‌ നീട്ടിക്കൊണ്ടു പോയി. ഇതില്‍ പ്രതിഷേധിച്ച്‌ പിള്ളയും ഗണേശ്കുമാറും പ്രചാരണങ്ങളില്‍നിന്നു വിട്ടു നിന്നു. ഇതിനിടയില്‍ മുഖ്യമന്ത്രി ഉമ്മന്‍ചാണ്ടി ബാലകൃഷ്ണപിള്ളയെ സന്ദര്‍ശിച്ച്‌ പുനഃസംഘടനയുണ്ടാകുമെന്ന വാദ്ഗാനം നല്‍കി പിള്ളയെ പ്രചാരണത്തിനിറക്കി. അതിന്റെ അടിസ്ഥാനത്തിലാണ്‌ ഗണേശനെ മന്ത്രിയാക്കണമെന്ന ആവശ്യം ഇന്നലെ പിള്ള ഉന്നയിച്ചത്‌. മന്ത്രിസ്ഥാനം തിരികെ നല്‍കാമെന്ന്‌ മുഖ്യമന്ത്രി ഉറപ്പു നല്‍കിയതിന്റെ അടിസ്ഥാനത്തിലാണ്‌ ഗണേശന്‍ രാജിവച്ചതെന്നും മന്ത്രിയാകാന്‍ അനൂപ്ജേക്കബ്ബിനെക്കാള്‍ യോഗ്യത ഗണേശിനാണന്നും പിള്ള പറഞ്ഞു. 
കോണ്‍ഗ്രസ്സില്‍ എതിര്‍പ്പുണ്ടെങ്കിലും പുനഃസംഘടന വേണ്ടിവരുമെന്ന വിലയിരുത്തലാണ്‌ പൊതുവെ. യുഡിഎഫിലേക്ക്‌ വന്ന ആര്‍എസ്പി വിഭാഗം മന്ത്രിസ്ഥാനം ആവശ്യപ്പെടും. ഷിബുബേബിജോണിന്റെ ആര്‍എസ്പിയുമായി ലയിക്കണമെന്ന ധാരണയുണ്ടായിരുന്നെങ്കിലും ലയനത്തോട്‌ അത്രക്ക്‌ അനുകൂല സമീപനമല്ല എ.എ. അസീസിനും കൂട്ടര്‍ക്കും.ആര്‍എസ്പിക്കും ഗണേശനും മന്ത്രിസ്ഥാനം കൊടുക്കേണ്ടിവന്നാല്‍ കോണ്‍ഗ്രസ്‌ മന്ത്രിമാരാകും വില നല്‍കേണ്ടിവരിക. ഘടകക്ഷികള്‍ അവരുടെ മന്ത്രിസ്ഥാനം വിട്ടു നല്‍കില്ല. രണ്ട്‌ കോണ്‍ഗ്രസ്‌ മന്ത്രിമാര്‍ക്ക്‌ സ്ഥാനമൊഴിയേണ്ടിവരും. ചിലരുടെ വകുപ്പുകളും മാറും. ദേവസ്വം, ആരോഗ്യ മന്ത്രി വി.എസ്‌. ശിവകുമാറിനും സഹകരണ മന്ത്രി സി.എന്‍. ബാലകൃഷ്ണനും മന്ത്രിസ്ഥാനം നഷ്ടമാകാനാണ്‌ സാധ്യത. ഐഗ്രൂപ്പിനാണ്‌ കൂടുതല്‍ നഷ്ടമുണ്ടാകുന്നതെന്നതിനാലാണ്‌ രമേശ്‌ ചെന്നിത്തല പുനഃസംഘടനയെ ശക്തമായി എതിര്‍ക്കുന്നത്‌. തിരുവഞ്ചൂരിന്റെ ഉള്‍പ്പടെ ചിലരുടെ വകുപ്പുകളിലും മാറ്റമുണ്ടാകും. 
ആര്‍. പ്രദീപ്‌

</TEXT>
</DOC>