<DOC>
<DOCNO>114101933917.utf8</DOCNO>
<TEXT>


           യുവ മാധ്യമ പ്രവര്‍ത്തകന്‍ രാഹുല്‍ വിജയ് അന്തരിച്ചു    

Sunday 19 October 2014 3:14 pm IST

        തിരുവനന്തപുരം: യുവ മാധ്യമ പ്രവര്‍ത്തകന്‍ രാഹുല്‍ വിജയ് (29) അന്തരിച്ചു. ഏഷ്യാനെറ്റ് ന്യൂസിന്‍െറ വെബ് എഡിഷനില്‍ സോഷ്യല്‍ മീഡിയ വിഭാഗം കോ-ഓര്‍ഡിനേറ്ററായിരുന്ന രാഹുല്‍, വയനാട് സ്വദേശിയാണ്. സുല്‍ത്താന്‍ ബത്തേരി കുപ്പാടിയില്‍ വിജയനാണ് അച്ഛന്‍. അമ്മ: വനജ.

ഓണ്‍ലൈനില്‍ മലയാളം ഉപയോഗിക്കാനുള്ള ശ്രമങ്ങളില്‍ മുന്‍പന്തിയില്‍ നിന്നയാളായിരുന്നു രാഹുല്‍. കേരളകൗമുദിയിലായിരിക്കെ മലയാളത്തില്‍ ആദ്യമായി പത്രപ്രസിദ്ധീകരണത്തിന് യൂണികോഡ് ഉപയോഗിച്ചത് രാഹുലിന്‍െറ നേതൃത്വത്തിലായിരുന്നു. ഈ അക്ഷരങ്ങള്‍ ഉപയോഗിച്ചാണ് കേരളകൗമുദി പത്രം പ്രസിദ്ധീകരിക്കുന്നത്. മലയാളത്തില്‍ ഇന്നുള്ള പല മൊബൈല്‍ ആപ്ളികേഷനുകളുടെയും പിന്നില്‍ പ്രവര്‍ത്തിച്ചത് രാഹുലാണ്. ലിപി രൂപകല്‍പന, ഭാഷാ സാങ്കേതികത എന്നീ രംഗങ്ങളില്‍ സജീവമായിരുന്നു.

യൂട്യൂബ് സര്‍ട്ടിഫൈഡ് പ്രൊഫഷനലാണ് രാഹുല്‍. വളരെ ചുരുക്കം പേര്‍ക്കാണ് കേരളത്തില്‍ യൂട്യൂബിന്റെ ഈ അംഗീകാരം ലഭിച്ചത്. രണ്ട് മാസം മുമ്പാണ് രാഹുലിനെ ഈ നേട്ടം തേടിയെത്തിയത്.

2008ല്‍ കേരള പ്രസ് അക്കാദമിയില്‍ നിന്ന് പത്രപ്രവര്‍ത്തനത്തില്‍ ഡിപ്ളോമ നേടിയ രാഹുല്‍, കേരള കൗമുദിയിലാണ് ആദ്യം പ്രവര്‍ത്തിച്ചത്. പത്രത്തിന്‍െറ വയനാട് ബ്യൂറോ ചീഫ് സ്ഥാനം വഹിച്ച രാഹുല്‍ മുന്‍ മന്ത്രി വി. സുരേന്ദ്രന്‍ പിള്ളയുടെ പേഴ്സണല്‍ സ്റ്റാഫായും പ്രവര്‍ത്തിച്ചിട്ടുണ്ട്.
    
</TEXT>
</DOC>