<DOC>
<DOCNO>114031583525.utf8</DOCNO>
<TEXT>


           മോദിയെ അനുകരിക്കാന്‍ ശ്രമിച്ചു; രാഹുലിന്റെ പരിപാടി പൊളിഞ്ഞു    

Saturday 15 March 2014 9:53 pm IST

        തിരുവനന്തപുരം: ബിജെപിയുടെ പ്രധാനമന്ത്രി സ്ഥാനാര്‍ത്ഥി നരേന്ദ്രമോദിയുടെ 'ചായ്‌ പേ' ചര്‍ച്ചയെ അനുകരിച്ച്‌ വീഡിയോകോണ്‍ഫറന്‍സ്‌ വഴി പ്രവര്‍ത്തകരോട്‌ സംസാരിക്കാന്‍ ശ്രമിച്ച്‌ കോണ്‍ഗ്രസ്‌ നേതാവ്‌ രാഹുല്‍ഗാന്ധി പുലിവാല്‍ പിടിച്ചു. പ്രവര്‍ത്തകരോട്‌ സംസാരിക്കാന്‍ കഴിഞ്ഞില്ലെന്ന്‌ മാത്രമല്ല, പരിപാടിയാകെ പൊളിയുകയും ചെയ്തു. ചര്‍ച്ചയില്‍ പങ്കെടുക്കാന്‍ ഡിസിസി ഓഫീസുകളിലും തിരുവനന്തപുരത്ത്‌ കെപിസിസി ആസ്ഥാനമായ ഇന്ദിരാഭവനിലും കാത്തിരുന്ന നേതാക്കളും പ്രവര്‍ത്തകരും നിരാശരായി മടങ്ങുകയും ചെയ്തു.
നരേന്ദ്രമോദിയുടെ 'ചായ്‌ പേ' ചര്‍ച്ചയ്ക്ക്‌ വലിയ ജനപിന്തുണയാണ്‌ എല്ലായിടത്തും ലഭിച്ചത്‌. കേരളത്തില്‍ രണ്ട്‌ ഘട്ടങ്ങളിലായി നടത്തിയ 'ചായ്‌ പേ' ചര്‍ച്ചയില്‍ ഭാവി പ്രധാനമന്ത്രിയുമായി സംസാരിക്കാനുള്ള അവസരം ജനങ്ങള്‍ പരമാവധി പ്രയോജനപ്പെടുത്തി. ചായയോടൊപ്പം ചര്‍ച്ച എന്നതായിരുന്നു മോദി മുന്നോട്ടു വച്ച ആശയം. 'ചായ്‌ പേ' ചര്‍ച്ച വലിയ വാര്‍ത്തയാകുകയും പുതിയൊരു പ്രചരണ വഴിയായി മാറുകയും ചെയ്തു. സാധാരണക്കാരുമായി നേരിട്ടു സംവദിക്കുകയായിരുന്നു നരേന്ദ്രമോദിയുടെ ഉദ്ദേശ്യം. കേരളമടക്കം രാജ്യത്തെ തെരഞ്ഞെടുത്ത ആയിരക്കണക്കിന്‌ ചായക്കടകളില്‍ ഒത്തു കൂടിയവരോട്‌ മോദി സംസാരിച്ചു. അവരുടെ ചോദ്യങ്ങള്‍ക്ക്‌ മറുപടി നല്‍കി. വീഡിയോ കോണ്‍ഫറന്‍സ്‌ വഴിയായിരുന്നു മോദിയുടെ സംവാദം.
മോദിയുടെ 'ചായ്‌ പേ' ചര്‍ച്ചയെ അനുകരിച്ച്‌ രാഹുല്‍ സംഘടിപ്പിച്ച പരിപാടിയാണ്‌ പരാജയപ്പെട്ടത്‌. രാഹുല്‍ വീഡിയോ കോണ്‍ഫറന്‍സിലൂടെ സംസാരിക്കുന്നത്‌ കേള്‍ക്കാനും ചോദ്യങ്ങള്‍ ചോദിക്കാനും കെപിസിസി ഓഫീസില്‍ ഒത്തു കൂടിയവര്‍ക്ക്‌ കസേരകളില്‍ ഇരുന്ന്‌ ഉറങ്ങേണ്ടിവന്നു. രാഹുല്‍ പറയുന്നതൊന്നും കേള്‍ക്കാനോ ചോദ്യങ്ങള്‍ ചോദിക്കാനോ അവര്‍ക്കായില്ല. സാങ്കേതിക തകരാറാണെന്നാണ്‌ സംഘാടകരുടെ വാദം. രാഹുല്‍ സംസാരിച്ചു തുടങ്ങിയപ്പോഴും അവസാനം പെണ്‍കുട്ടി നന്ദി പറഞ്ഞപ്പോഴും വളരെ കൃത്യമായി കാണാനും കേള്‍ക്കാനും കഴിഞ്ഞിരുന്നു. അതിനിടയില്‍ ഒന്നും കേള്‍ക്കാനാകാതിരുന്നതെന്താണെന്നാണ്‌ ചര്‍ച്ചയ്ക്ക്‌ തയ്യാറായിരുന്ന കെപിസിസി വൈസ്പ്രസിഡന്റ്‌ എം.എം.ഹസ്സന്‍ അടക്കമുള്ളവരുടെ സംശയം. അടുത്തകാലത്ത്‌ രാഹുലിന്റെ ടെലിവിഷന്‍ സംവാദങ്ങളും ചര്‍ച്ചകളും എല്ലാം പരാജയപ്പെടുകയാണ്‌. ഇപ്പോള്‍ വീഡിയോകോണ്‍ഫറസ്‌ വഴിയുള്ള സംവാദവും പൊളിഞ്ഞു.
    
</TEXT>
</DOC>