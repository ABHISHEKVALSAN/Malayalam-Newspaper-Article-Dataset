<DOC>
<DOCNO>114012270145.utf8</DOCNO>
<TEXT>


           ദല്‍ഹി നിയമമന്ത്രിക്കെതിരെ ഗുരുതര ആരോപണങ്ങളുമായി ഉഗാണ്ടന്‍ യുവതികള്‍    

Wednesday 22 January 2014 2:11 pm IST

ന്യൂദല്‍ഹി: ദല്‍ഹി നിയമമന്ത്രി സോമനാഥ് ഭാരതിക്കെതിരെ ഗുരുതരമായ ആരോപണങ്ങളുമായി ഉഗാണ്ട സ്വദേശികളായ യുവതികള്‍ കോടതിയില്‍. അര്‍ദ്ധരാത്രിയില്‍ തങ്ങളെ ആക്രമിച്ചവര്‍ക്ക് നേതൃത്വം നല്‍കിയത് സോമനാഥ് ഭാരതിയായിരുന്നെന്നും വംശീയമായി തങ്ങളെ അധിക്ഷേപിച്ചെന്നും ഇവര്‍ മജിസ്‌ട്രേറ്റിനു മുമ്പില്‍ മൊഴി നല്‍കി. 

ദല്‍ഹിയില്‍ ഉഗാണ്ടന്‍ സ്വദേശികള്‍ താമസിക്കുന്ന സ്ഥലങ്ങളില്‍ അനാശാസ്യങ്ങള്‍ നടക്കുന്നുവെന്ന പരാതിയെത്തുടര്‍ന്ന് റെയ്ഡ് നടത്താന്‍ സോമനാഥ് ഭാരതി ഉത്തരവിട്ടിരുന്നു. എന്നാല്‍ റെയ്ഡ് നിയമവിരുദ്ധമാണെന്നും തങ്ങള്‍ക്കെതിരെ വംശീയ അധിക്ഷേപം ഉണ്ടായെന്നും ചൂണ്ടിക്കാട്ടിയാണ് യുവതികള്‍ കോടതിയെ സമിപിച്ചത്. നിയമമന്ത്രിക്കെതിരെ എഫ്.ഐ.ആര്‍ രജിസ്റ്റര്‍ ചെയ്യന്‍ ദല്‍ഹി കോടതി ഉത്തരവിട്ടതിന് പിന്നാലെയാണ് മന്ത്രിക്കെതിരെ യുവതികള്‍ മൊഴി നല്‍കിയത്. 

ബുധനാഴ്ച അര്‍ധരാത്രിയാണ് സോമനാഥ് ഭാരതിയുടെ നേതൃത്വത്തിലുള്ള സംഘം ഞങ്ങളെ ആക്രമിച്ചതുന്നും തങ്ങള്‍ കറുത്തവരാണെന്നും ഇന്ത്യ വിടണമെന്നായിരുന്നു അവരുടെ ആവശ്യം. ഞങ്ങളെ ദ്രോഹിക്കുകയും അടിക്കുകയും ചെയ്തു. അവരുടെ കൈകളില്‍ നീളന്‍ വടികളുണ്ടായിരുന്നു. രാജ്യം വിട്ടില്ലെങ്കില്‍ ഓരോരുത്തരെയായി കൊല്ലുമെന്നും ഭീഷണിയുണ്ടായി. കറുത്തവരായിരിക്കുന്നത് കുറ്റമാണെന്ന് തങ്ങള്‍ക്ക് അറിയില്ലായിരുന്നുവെന്നും യുവതി പറഞ്ഞു.

തങ്ങള്‍ക്ക് നേരെ നടന്ന അതിക്രമത്തിനും വംശീയ അധിക്ഷേപത്തിനും നേതൃത്വം നല്‍കിയത് നിയമമന്ത്രിയാണെന്നാണ് ഉഗാണ്ടന്‍ സ്വദേശികളുടെ മൊഴി. ഉഗാണ്ടന്‍ സ്വദേശികളുടെ പരാതിയെത്തുടര്‍ന്ന് വനിതാ കമ്മിഷനും നിയമമന്ത്രിക്കെതിരെ സമന്‍സ് അയച്ചു. സിബിഐ അന്വേഷിച്ച ഒരു അഴിമതി കേസില്‍ തന്റെ കക്ഷിയെ സഹാ‍യിക്കാനായി സോമനാഥ് ഭാരതി തെളിവുകള്‍ നശിപ്പിക്കാന്‍ ശ്രമിച്ചുവെന്ന് നേരത്തേയും ആരോപണം ഉയര്‍ന്നിരുന്നു.  
    
</TEXT>
</DOC>