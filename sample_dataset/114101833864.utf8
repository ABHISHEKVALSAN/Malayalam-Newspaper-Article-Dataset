<DOC>
<DOCNO>114101833864.utf8</DOCNO>
<TEXT>


           പ്രലോഭിപ്പിച്ചാണ്  മതംമാറ്റിയതെന്ന്  മൊഴി    

Saturday 18 October 2014 11:45 pm IST

        തൊടുപുഴ: ബലപ്രയോഗത്തിലൂടെ മധ്യവയസ്‌കനെ തട്ടിക്കൊണ്ടുപോയി മതംമാറ്റിയ സംഭവം വഴിത്തിരിവില്‍. വെള്ളിയാമറ്റം കൂമ്പന്‍കല്ലില്‍ ശശീധരനെയാണ് കഴിഞ്ഞ ദിവസം തീവ്രസ്വഭാവമുള്ള മുസ്ലിംവിഭാഗം തട്ടിക്കൊണ്ടുപോയി മഞ്ചേരിയിലെ കേന്ദ്രത്തിലെത്തിച്ച് മതം മാറ്റിയത്. ഹൈന്ദവസംഘടനകളും പോലീസും ഇടപെട്ട് ഇയാളെ മോചിപ്പിച്ച് മുട്ടം കോടതിയില്‍ ഹാജരാക്കിയിരുന്നു. തുടര്‍ന്ന് രണ്ട് ദിവസത്തേയ്ക്ക് പൊലീസ് സംരക്ഷണയോടെ വീട്ടിലേക്കയച്ചു. ശനിയാഴ്ച കോടതിയില്‍ ഹാജരാക്കണമെന്ന് നിര്‍ദ്ദേശിച്ചിരുന്നു. ഇതേത്തുടര്‍ന്നാണ് ഇന്നലെ ശശീധരന്‍ വീണ്ടും കോടതിയിലെത്തിയത്. ഭാവി പരിപാടികളെന്ന് കോടതി ചോദിച്ചപ്പോള്‍ തനിക്ക് ഹിന്ദുവായി ജീവിക്കാനാണ് താല്പര്യമെന്നും തന്നെ വീട്ടിലേക്ക് പോകാന്‍ അനുവദിക്കണമെന്നും കോടതിയോട് അഭ്യര്‍ത്ഥിച്ചത്. ഇതേത്തുടര്‍ന്ന് മുട്ടം ഫസ്റ്റ് ക്ലാസ് മജിസ്‌ട്രേറ്റ് കോടതി ശശീധരനെ ബന്ധുക്കള്‍ക്കൊപ്പം പറഞ്ഞയച്ചു.
മഞ്ചേരിയിലെ മതപരിവര്‍ത്തന കേന്ദ്രമായ മര്‍ക്കസുല്‍ഹിദായയില്‍ തന്റെ മൊബൈല്‍ഫോണും ആധാര്‍കാര്‍ഡും പേഴ്‌സും ഉണ്ടെന്നും അത് വീണ്ടെടുക്കണമെന്നും കോടതിയോട് അഭ്യര്‍ത്ഥിച്ചു. ഇതിനായി നടപടി സ്വീകരിക്കാമെന്നും കോടതി അറിയിച്ചു. ശശീധരനെ ബന്ധുക്കള്‍ക്കൊപ്പം അയച്ചുകൊണ്ട് കോടതി ഉത്തരവിറക്കിയതോടെ കോടതിയുടെ പരിസരത്ത് എന്‍ഡിഎഫ് പവര്‍ത്തകര്‍ സംഘര്‍ഷത്തിന് ശ്രമിച്ചു. പോലീസ് ഇടപെട്ട് ഇവരെ നീക്കം ചെയ്തു.
    
</TEXT>
</DOC>