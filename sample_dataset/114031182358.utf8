<DOC>
<DOCNO>114031182358.utf8</DOCNO>
<TEXT>


           ഉമ്മന്‍ചാണ്ടിയുടെ തെരഞ്ഞെടുപ്പ്‌ സമ്മാനം: കത്തോലിക്കാ സഭയ്ക്ക്‌ 10 കോടി    

Tuesday 11 March 2014 9:48 pm IST

തിരുവനന്തപുരം: ലോക്സഭാ തെരഞ്ഞെടുപ്പ്‌ മുന്നില്‍ കണ്ട്‌ ഉമ്മന്‍ചാണ്ടി സര്‍ക്കാരിന്റെ ക്രൈസ്തവ പ്രീണനം തുടരുന്നു. തിരുവനന്തപുരം പാളയം സിഎസ്‌ഐ പള്ളിക്ക്‌ കോടികള്‍ വിലവരുന്ന 2.43 ഏക്കര്‍ ഭൂമി പതിച്ചുനല്‍കാനുള്ള മന്ത്രിസഭാതീരുമാന മുയര്‍ത്തിയ വിവാദം കെട്ടടങ്ങും മുന്‍പ്‌ റോമന്‍ കത്തോലിക്കാ സഭയ്ക്ക്‌ ഉമ്മന്‍ചാണ്ടിയുടെ വക 10 കോടിയുടെ തെരഞ്ഞെടുപ്പ്‌ സമ്മാനം. കാലിക്കറ്റ്‌ സര്‍വ്വകലാശാലയുടെ കീഴിലുള്ള, തൃശൂര്‍ അതിരൂപത നിയന്ത്രിക്കുന്ന രണ്ട്‌ കോളേജുകളുടെ 10 കോടിരൂപ പാട്ടകുടിശ്ശിക എഴുതിതള്ളാനാണ്‌ മന്ത്രിസഭാ തീരുമാനം.
ഫെബ്രുവരി 12ന്‌ നടന്ന മന്ത്രിസഭായോഗമാണ്‌ തൃശൂര്‍ സെന്റ്‌ തോമസ്‌ കോളേജിന്റെ 9,54,80,101 രൂപയുടെ പാട്ടകുടിശികയും തൃശൂര്‍ സെന്റ്‌ മേരീസ്‌ കോളേജിന്റെ 5,54,400 രൂപയുടെ പാട്ടകുടിശികയും എഴുതിത്തള്ളാന്‍ തീരുമാനിച്ചത്‌. തൃശൂര്‍ സെന്റ്‌ തോമസ്‌ കോളേജിന്‌ 1.19 ഏക്കര്‍ ഭൂമി സെന്റിന്‌ 100രൂപ നിരക്കില്‍ പാട്ടത്തിന്‌ നല്‍കാന്‍ 2012ല്‍ ഉമ്മന്‍ചാണ്ടി സര്‍ക്കാര്‍ തീരുമാനമെടുത്തിരുന്നു. തൃശൂര്‍ സെന്റ്മേരീസ്‌ കോളേജിന്‌ 55.70 സെന്റും.എന്നാല്‍ വര്‍ഷങ്ങളുടെ പാട്ടക്കുടിശ്ശിക ഇരുകോളേജുകളും നല്‍കാനുണ്ടായിരുന്നു. ഇത്‌ സംബന്ധിച്ച്‌ തൃശൂര്‍ വിജിലന്‍സ്‌ കോടതിയിലും ഹൈക്കോടതിയിലും കേസുകളും നിലവിലുണ്ട്‌.
റവന്യൂ വകുപ്പ്‌ ഉദ്യോഗസ്ഥരുടെയും ലാന്റ്‌ റവന്യൂ കമ്മീഷണറുടെയും എതിര്‍പ്പ്‌ മറികടന്നാണ്‌ ഫെബ്രുവരി 25ന്‌ റവന്യൂ വകുപ്പ്‌ ഉത്തരവ്‌ പുറപ്പെടുവിച്ചത്‌ (ജിഒ-എംസ്‌ നമ്പര്‍ 124/2014/ആര്‍ഡി). ഇത്തരത്തില്‍ മതസ്ഥാപനങ്ങളുടെ കീഴില്‍ പ്രവര്‍ത്തിക്കുന്ന സ്ഥാപനങ്ങളുടെ പാട്ടകുടിശിക എഴുതിത്തള്ളുന്നത്‌ നിയമവിരുദ്ധമാണെന്ന്‌ സുപ്രീം കോടതി വിധിയുമുണ്ട്‌. ഇവയെല്ലൊം മറികടന്നാണ്‌ ഇത്ര വലിയ തുക എഴുതി തള്ളുന്നത്‌.
2005ലെ ഉത്തരവിന്റെ അടിസ്ഥാനത്തിലാണ്‌ ഇരുകോളേജുകള്‍ക്കും സെന്റിന്‌ 100 രൂപ നിരക്കില്‍ യുഡിഎഫ്‌ സര്‍ക്കാര്‍ ഭൂമി പാട്ടത്തിന്‌ നല്‍കിയത്‌. പൊതുആവശ്യങ്ങള്‍ക്കു സര്‍ക്കാര്‍ ഭൂമി നല്‍കാം എന്ന നിയമത്തിന്റെ മറവിലായിരുന്നു ഇത്‌.
തിരുവനന്തപുരത്ത്‌ വഞ്ചിയൂര്‍ വില്ലേജില്‍പ്പെട്ട കേരള സര്‍വ്വകലാശാലയില്‍ നിക്ഷിപ്തമായിരുന്ന 2.43 ഏക്കര്‍ ഭൂമി പാളയം സിഎസ്‌ഐ ക്രൈസ്റ്റ്‌ ചര്‍ച്ചിന്‌ പതിച്ചുനല്‍കാന്‍ 2013 ഒക്ടോബര്‍ 18ന്‌ സര്‍ക്കാര്‍ ഉത്തരവ്‌ പുറപ്പെടുവിച്ചിരുന്നു. (ജിഒ (എംഎസ്‌) നം 455/2013 റവന്യൂ). സര്‍വ്വകലാശാലയുടെ ഭൂമി ഇത്തരത്തില്‍ പതിച്ചു നല്‍കാനുള്ള നീക്കത്തിനെതിരെ വ്യാപക പ്രതിഷേധമുയര്‍ന്നിരുന്നു. ഭൂമിയില്‍ സിഎസ്‌ഐ ചര്‍ച്ചിന്‌ അവകാശമില്ലെന്ന്‌ സബ്‌ കോടതി വിധി നിലനില്‍ക്കെയായിരുന്നു സര്‍ക്കാര്‍ നീക്കം. ഇതു സംബന്ധിച്ച കേസുകള്‍ ഹൈക്കോടതിയിലും നിലവിലുണ്ടായിരുന്നു. സര്‍ക്കാര്‍ ഉത്തരവ്‌ നിയമവിരുദ്ധമാണെന്ന്‌ ചൂണ്ടിക്കാട്ടി സര്‍വ്വകലാശാല നിയമവിഭാഗം സര്‍ക്കാരിനെ സമീപിച്ചു. ഇതോടെ കളക്ടറോട്‌ റിപ്പോര്‍ട്ട്‌ നല്‍കാന്‍ ആവശ്യപ്പെട്ട്‌ സര്‍ക്കാര്‍ തത്ക്കാലം തലയൂരുകയായിരുന്നു.
സര്‍ക്കാര്‍ കടുത്ത സാമ്പത്തിക പ്രതിസന്ധിയിലാണെന്നു പറഞ്ഞ്‌ വികലാംഗരുടെയ്ം വിധവകളുടെയും പെന്‍ഷന്‍ പോലും നല്‍കാത്ത സാഹചര്യത്തിലാണ്‌ സഭയുടെ പത്തു കോടി എഴുതിത്തള്ളുന്നത്‌.
സ്വന്തം ലേഖകന്‍

</TEXT>
</DOC>