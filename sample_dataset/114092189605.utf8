<DOC>
<DOCNO>114092189605.utf8</DOCNO>
<TEXT>


           ഹിന്ദു ന്യൂനപക്ഷങ്ങള്‍ ചിന്തിക്കുന്നതെന്ത്‌...?    

Sunday 21 September 2014 10:04 am IST

        ഭരണ രാഷ്ട്രീയ അധികാര അവസരങ്ങള്‍ ന്യൂനപക്ഷമായതിന്റെ പേരില്‍ ലഭ്യമാകാതിരിക്കുന്ന ചെറിയ ഹിന്ദു സമുദായങ്ങള്‍ ജനാധിപത്യത്തിലൂടെ തങ്ങള്‍ എന്തുനേടി എന്ന്‌ ചിന്തിക്കുന്ന ഒരു തെരഞ്ഞെടുപ്പുകൂടിയാണ്‌ ഏപ്രില്‍ 10-ന്‌ കേരളത്തില്‍ നടക്കുന്നത്‌. കേരളത്തിന്റെ രാഷ്ട്രീയ-ഭരണ രംഗങ്ങളില്‍ ഹിന്ദു വിഭാഗത്തിലെ ചെറിയ സമുദായങ്ങള്‍ തുടര്‍ച്ചയായി വഞ്ചിക്കപ്പെടുന്നതിന്‌ ഒരു അറുതിവരേണ്ടിയിരിക്കുന്നു. ഒരു മൂന്നാം രാഷ്ട്രീയശക്തി ബി.ജെ.പി.യുടെ നേതൃത്വത്തില്‍ ഉദയംചെയ്യുന്നത്‌ പ്രസക്തമാകുന്നത്‌ അതിനാലാണെന്ന്‌ കരുതുന്നു. 68-ല്‍ പരം വരുന്ന ജാതിവിഭാഗങ്ങളെ ഇന്ന്‌ ഹിന്ദു ന്യൂനപക്ഷ ഐക്യസഭ രാഷ്ട്രീയമായി വിളിച്ചുണര്‍ത്തിക്കഴിഞ്ഞു.
സ്വാതന്ത്ര്യലബ്ധിക്ക്‌ ശേഷം 65 വര്‍ഷക്കാലം പിന്നിട്ടിട്ടും ഭരണഘടന നിര്‍ദേശിക്കുന്ന മൗലിക അവകാശങ്ങള്‍ ഈ സമുദായങ്ങള്‍ക്ക്‌ അപ്രാപ്യമാണ്‌. ഈ വിഭാഗങ്ങളുടെ ശബ്ദം ശക്തമായി അവതരിപ്പിക്കുന്നതിനുള്ള ഒരു സംവിധാനമെന്ന നിലയിലാണ്‌ ഹിന്ദു ന്യൂനപക്ഷ ഐക്യസഭ ഏപ്രില്‍ 10-ന്‌ നടക്കുന്ന പാര്‍ലമെന്റ്‌ തെരഞ്ഞെടുപ്പിനെ നോക്കിക്കാണുന്നത്‌. സാംസ്കാരികമായ അസ്തിത്വത്തെ തകര്‍ത്തെറിഞ്ഞുകൊണ്ട്‌ ഒരു നിലനില്‍പ്പിന്‌ ഹിന്ദു ന്യൂനക്ഷങ്ങള്‍ ഒരുക്കമല്ല.
നെയ്യാറ്റിന്‍കര ഉപതെരഞ്ഞെടുപ്പില്‍ ബി.ജെ.പി. നേടിയ 30,507 വോട്ടുകള്‍ സംസ്ഥാനത്ത്‌ യഥാര്‍ത്ഥ വിജയവും വളര്‍ച്ചയുമുള്ള ഒരു രാഷ്ട്രീയകക്ഷി ബി.ജെ.പി. മാത്രമാണെന്നതിന്റെ തെളിവായിരുന്നു. നെയ്യാറ്റിന്‍കര മണ്ഡലത്തില്‍ 20,000 ഓളം ജനസംഖ്യയുള്ള ചെറിയ സമുദായങ്ങളുടെ മനോഭാവത്തിലുണ്ടായ മാറ്റവും ഇതിന്‌ ഒരു കാരണമായിരുന്നു. ചെറിയ സമുദായങ്ങളോട്‌ യു.ഡി.എഫ്‌. സര്‍ക്കാര്‍ നീതിപുലര്‍ത്തിയില്ല എന്നതിന്റെ അടിസ്ഥാനത്തിലായിരുന്നു ഇത്‌. ചെറിയ സമുദായങ്ങള്‍ക്ക്‌ അഞ്ച്‌ കോര്‍പ്പറേഷന്‍-ബോര്‍ഡുകളില്‍ പ്രാതിനിധ്യം നല്‍കുമെന്ന്‌ മുഖ്യമന്ത്രി ഉറപ്പുനല്‍കിയിരുന്നു. എന്നാല്‍ ഭരണം മൂന്നുവര്‍ഷം പിന്നിടുമ്പോഴും ഈ ഉറപ്പ്‌ പാലിക്കാന്‍ യു.ഡി.എഫ്‌. സര്‍ക്കാരിനായിട്ടില്ല. 
കേരള മണ്‍പാത്ര നിര്‍മ്മാണ സഭയ്ക്ക്‌ വാഗ്ദാനംചെയ്തിരുന്ന മണ്‍പാത്ര നിര്‍മ്മാണ കോര്‍പ്പറേഷന്‍ ഇന്നേവരെ പ്രാവര്‍ത്തികമായിട്ടില്ല. ഇതെല്ലാം കാണിക്കുന്നത്‌ ചെറിയ സമുദായങ്ങളോടുള്ള കേരളത്തില്‍ ഭരണത്തിലിരിക്കുന്ന സര്‍ക്കാരിന്റെ അവഗണന മാത്രമാണ്‌. ജനാധിപത്യത്തിന്റെ ദൗര്‍ബല്യങ്ങളും പരിമിതികളും നമ്മുടെ സാമൂഹ്യ ഘടനയുടെ പ്രത്യേകതകളും സ്വന്തം ശക്തിയെന്ന്‌ തെറ്റിദ്ധരിച്ച്‌ കേരളത്തില്‍ തടിച്ച്‌ കൊഴുത്ത സമുദായങ്ങള്‍ ഏറെയാണ്‌. അത്‌ വിശകലനം ചെയ്യാനുള്ള ഒരു സന്ദര്‍ഭമായി പാര്‍ലമെന്റ്‌ തെരഞ്ഞെടുപ്പിനെ ഹിന്ദു ന്യൂനപക്ഷ ഐക്യസഭ കാണുന്നു.
ചെറിയ സമുദായങ്ങള്‍ രാജഭരണത്തെക്കാള്‍ പിന്നിലെന്ന്‌ കേന്ദ്രമന്ത്രിക്കസേരയിലിരുന്നു വിളിച്ചുപറഞ്ഞത്‌ സാക്ഷാല്‍ എ.കെ. ആന്റണിയായിരുന്നു. കാലാകാലങ്ങളില്‍ കേരളത്തില്‍ അധികാരത്തിലേറുന്ന ഇടത്‌-വലത്‌ സര്‍ക്കാരുകള്‍ ഈ വിഭാഗങ്ങളെ നയപരമായി സഹായിക്കുന്നതില്‍ ഉത്സുകരായിരുന്നില്ല. വോട്ട്ബാങ്ക്‌ രാഷ്ട്രീയം ഈ വിഭാഗങ്ങളുടെ നിലനില്‍പ്പിനെത്തന്നെ ഇല്ലാതാക്കിക്കൊണ്ടിരിക്കുന്നു. ഇതിലൂടെ കേരളത്തിന്റെ സാംസ്കാരിക പൈതൃകത്തിനുതന്നെയാണ്‌ വികലതയും നാശവും സംഭവിച്ചുകൊണ്ടിരിക്കുന്നത്‌. കഴിവും ശേഷിയുമുള്ള രാഷ്ട്രീയ പ്രവര്‍ത്തകര്‍ക്ക്‌ അര്‍ഹതയ്ക്കുള്ള അംഗീകാരം നല്‍കാന്‍ ഇന്ന്‌ ബി.ജെ.പി.യുടെ നേതൃത്വത്തിലുള്ള എന്‍.ഡി.എ. മുന്നണി തയാറായിരിക്കുന്നു എന്നത്‌ പ്രസക്തമാകുന്നത്‌ ഈ ഒരു സാഹചര്യത്തിലാണ്‌. പത്തനംതിട്ട, ആലപ്പുഴ മണ്ഡലങ്ങളിലെ സ്ഥാനാര്‍ത്ഥിനിര്‍ണ്ണയത്തിലൂടെ എന്‍.ഡി.എ. മുന്നോട്ടുവെയ്ക്കുന്ന രാഷ്ട്രീയം ഹിന്ദു ന്യൂനപക്ഷങ്ങള്‍ ഏറ്റെടുക്കും.
യു.ഡി.എഫ്‌. ചെറിയ സമുദായങ്ങള്‍ക്ക്‌ വാഗ്ദാനം ചെയ്യപ്പെട്ട ബോര്‍ഡ്‌-കോര്‍പ്പറേഷന്‍ പ്രാതിനിധ്യം ഇന്നേവരെ നല്‍കാന്‍ തയാറായിട്ടില്ല. മണ്‍പാത്ര നിര്‍മ്മാണ വികസന കോര്‍പ്പറേഷന്‍ രൂപീകരിക്കണമെന്ന കേരള മണ്‍പാത്ര നിര്‍മ്മാണ സമുദായ സംഘടനയുടെ ആവശ്യം സര്‍ക്കാര്‍ നിരാകരിച്ചിരിക്കുന്നു. ഒ.ഇ.സി.-ലിസ്റ്റില്‍ ഉള്‍പ്പെടുത്തുമെന്ന്‌ പറഞ്ഞുകൊണ്ട്‌ ഈ വിഭാഗങ്ങളെയെല്ലാം കബളിപ്പിക്കാനാണ്‌ മുഖ്യമന്ത്രി തയാറായിട്ടുള്ളത്‌.
ശിവഗിരിയിലെത്തിയ ഗുജറാത്ത്‌ മുഖ്യമന്ത്രി നരേന്ദ്രമോദിയെ കേരളത്തില്‍ മാറിമാറി അധികാരത്തിലെത്തുന്ന മുഖ്യ കക്ഷികള്‍ ഒന്നുപോലെ എതിര്‍ക്കുകയും മോദി പങ്കെടുത്ത ശിവഗിരിയിലെ ചടങ്ങില്‍നിന്നും മുഖ്യമന്ത്രിയും പ്രതിപക്ഷനേതാവും വിട്ടുനില്‍ക്കുകയും ചെയ്തിരുന്നു. ഭരണ-പ്രതിപക്ഷകക്ഷികള്‍ തമ്മില്‍ ഇത്തരത്തിലുള്ള ഐക്യമാണ്‌ പാര്‍ലമെന്റ്‌ തെരഞ്ഞെടുപ്പിലും കാണുന്നത്‌.
എന്‍.എസ്‌.എസ്‌. അടക്കമുളള ഭൂരിപക്ഷ ഹിന്ദുസമുദായങ്ങളെ ആക്ഷേപിക്കാന്‍ യു.ഡി.എഫ്‌.ലെ ഘടകകക്ഷികള്‍ തയാറായ നടപടി കേരളത്തിന്റെ ചരിത്രത്തില്‍ ഇന്നേവരെ കണ്ടിട്ടില്ലാത്തതായിരുന്നു. ഇവയെല്ലാം ഒരു സൂചകമായി ഹിന്ദു ന്യൂനപക്ഷ ഐക്യസഭ കാണുന്നത്‌. സമുദായമെന്നത്‌ ഒരു സംസ്കാരമാണ്‌.
ഭാഷ, കല, ജീവിതരീതി, സാമൂഹിക ഇടപെടലുകള്‍, തൊഴില്‍പരമായ സവിശേഷതകള്‍ തുടങ്ങിയവ ഉള്‍ക്കൊള്ളുന്നതാണ്‌ സമുദായം. സാമൂഹികമാറ്റത്തിന്റെ മാധ്യമമായി സംഘടനകളെ മാറ്റുമ്പോഴാണ്‌ സമുദായ സംഘടകള്‍ക്ക്‌ പ്രസക്തി ഏറുന്നത്‌. നിരവധി അനാചാരങ്ങളിലും അന്ധവിശ്വാസങ്ങളിലും അകപ്പെട്ടിരുന്ന ഒരു സമൂഹത്തെ ശാസ്ത്രബോധവും യുക്തിചിന്തയും വഴി ഉയര്‍ത്തിക്കൊണ്ടുവരാന്‍ സമുദായ സംഘടകള്‍ക്ക്‌ കഴിഞ്ഞിട്ടുമുണ്ട്‌. ഈ സംഘടനകളുടെ പ്രവര്‍ത്തനങ്ങള്‍ സമൂഹ്യ മാറ്റത്തിനായി വിനിയോഗിക്കാനുള്ള അവസരമാണ്‌ പാര്‍ലമെന്റ്‌ തെരഞ്ഞെടുപ്പ്‌. 
കേരളത്തിലെ ഇന്നത്തെ മത-സാമൂഹ്യ ഘടനയെ പുനര്‍വ്യാഖ്യാനിക്കാനുള്ള ശേഷി എന്‍.ഡി.എ.യില്‍ ഹിന്ദു ന്യൂനപക്ഷ സമുദായങ്ങള്‍ കാണുന്നു.
- കെ. വേണുകുമാര്‍
(സംസ്ഥാനസെക്രട്ടറി, ഹിന്ദു ന്യൂനപക്ഷ ഐക്യസഭ)
    
</TEXT>
</DOC>