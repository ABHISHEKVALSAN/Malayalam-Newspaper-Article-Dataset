<DOC>
<DOCNO>114091825075.utf8</DOCNO>
<TEXT>


           സിപിഐ നേതൃയോഗം തുടങ്ങി ; സി.ദിവാകരന്‍ അവധി അപേക്ഷ നല്‍കി    

Thursday 18 September 2014 2:56 pm IST

        ന്യൂദല്‍ഹി: സിപിഐയുടെ നാലുദിവസത്തെ നേതൃയോഗങ്ങള്‍ക്ക് ദല്‍ഹിയില്‍ തുടക്കമായി. പാര്‍ട്ടി കോണ്‍ഗ്രസിന്റെ വേദിയും പാര്‍ട്ടി സമ്മേളനങ്ങളുടെ സമയക്രമവും നേതൃയോഗം ചര്‍ച്ച ചെയ്യും. തിരുവനന്തപുരം സീറ്റ് വിഷയത്തില്‍ നേതാക്കള്‍ക്കെതിരായ അച്ചടക്കനടപടിയും യോഗത്തില്‍ ചര്‍ച്ച ചെയ്തേക്കും.

അതേസമയം, അച്ചടക്ക നടപടി നേരിട്ട സി. ദിവാകരന്‍ പാര്‍ട്ടിയില്‍ അവധിക്ക് അപേക്ഷ നല്‍കി. നേതൃയോഗത്തില്‍ നിന്നും വിട്ടുനില്‍ക്കുന്നതിന്റെ ഭാഗമായാണ് അവധി അപേക്ഷ. എന്നാല്‍ ദിവാകരന്‍ വിട്ടു നില്‍ക്കുന്നതില്‍ അസ്വാഭാവികതയില്ലെന്ന് സിപിഐ സംസ്ഥാന സെക്രട്ടറി പന്ന്യന്‍ രവീന്ദ്രന്‍ പറഞ്ഞു.

തിരുവനന്തപുരത്തെ തോല്‍വിയുമായി ബന്ധപ്പെട്ട് സി. ദിവാകരനതിരെ സംസ്ഥാന കൗണ്‍സില്‍ നടപടി സ്വീകരിച്ചതില്‍ സിപിഐ കേന്ദ്ര നേതൃത്വം അതൃപ്തി രേഖപ്പെടുത്തിയിരുന്നു. ദേശീയ നിര്‍വ്വാഹകസമിതി അംഗത്തിനെതിരെ സംസ്ഥാന ഘടകം നടപടിയെടുത്തതില്‍ പിഴവുണ്ടോയെന്ന് പരിശോധിക്കുമെന്നും സിപിഐ ദേശീയ ജനറല്‍ സെക്രട്ടറി എസ് സുധാകര്‍ റെഡ്ഡി വ്യക്തമാക്കിയിരുന്നു.

എന്നാല്‍, കഴിഞ്ഞ മാസം നടന്ന ദേശീയ നിര്‍വാഹകസമിതി യോഗത്തില്‍ സി. ദിവാകരനെതിരായ നടപടി ചര്‍ച്ച ചെയ്യാതെ മാറ്റി വെയ്ക്കുകയാണുണ്ടായത്.
    
</TEXT>
</DOC>