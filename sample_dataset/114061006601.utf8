<DOC>
<DOCNO>114061006601.utf8</DOCNO>
<TEXT>


           നവഭാരതത്തിന്‌ പുതിയ നയം    

Tuesday 10 June 2014 11:54 am IST

ന്യൂദല്‍ഹി: വിലക്കയറ്റം പിടിച്ചുനിര്‍ത്തുമെന്നും അഴിമതി ഇല്ലാതാക്കുമെന്നും ഉറപ്പുനല്‍കുന്നതടക്കം രാജ്യത്തെ വന്‍മാറ്റത്തിലേക്കു നയിക്കുന്ന കേന്ദ്ര സര്‍ക്കാരിെ‍ന്‍റ നയപരിപാടികള്‍ രാഷ്ട്രപതി പ്രണബ്‌ മുഖര്‍ജി അവതരിപ്പിച്ചു. ഊര്‍ജോല്‍പാദനം വന്‍തോതില്‍ വര്‍ദ്ധിപ്പിക്കാനും കൂടുതല്‍ തൊഴിലവസരങ്ങള്‍ സൃഷ്ടിക്കാനും ഉതകുന്ന ജനാഭിമുഖ്യമുള്ള നയങ്ങളാകും മോദി സര്‍ക്കാര്‍ നടപ്പാക്കുകയെന്നും രാഷ്ട്രപതി പാര്‍ലമെന്‍റിന്റെ സംയുക്ത സമ്മേളനത്തില്‍ അവതരിപ്പിച്ച നയപ്രഖ്യാപനത്തില്‍ വ്യക്തമാക്കുന്നു. തകര്‍ന്നടിഞ്ഞ സമ്പദ്‌വ്യവസ്ഥയെ നേര്‍വഴിയിലെത്തിക്കുകയെന്ന ശ്രമകരമായ, പടുകൂറ്റന്‍ ദൗത്യമാണ്‌ സര്‍ക്കാരിന്‌ നിര്‍വ്വഹിക്കാനുള്ളതെന്നും രാഷ്ട്രപതി ചൂണ്ടിക്കാട്ടി.
തങ്ങളുടെ ആഗ്രഹങ്ങളും പ്രതീക്ഷകളും പൂവണിയുമെന്ന വിശ്വാസത്തിലാണ്‌ ജനങ്ങള്‍ മൂന്നു പതിറ്റാണ്ടിനു ശേഷം ഒരു പാര്‍ട്ടിക്ക്‌ വ്യക്തമായ ജനവിധി നല്‍കിയത്‌. ജാതി,മത,വര്‍ഗ,വര്‍ണ്ണ ദേഭങ്ങളെല്ലാം മറികടന്ന്‌ ഒറ്റക്കെട്ടായാണ്‌ സദ്ഭരണത്തിലൂടെയുള്ള വികസനത്തിന്‌ അവര്‍ വോട്ടു ചെയ്തത്‌. സുസ്ഥിരവും ശക്തവുമായ സര്‍ക്കാരിനെയാണ്‌ രാജ്യത്തിന്‌ ആവശ്യം. ഏക ഭാരതം, ശ്രേഷ്ഠ ഭാരതം എന്ന ലക്ഷ്യത്തിന്‌ അവര്‍ ഒത്തൊരുമിച്ചാണ്‌ വോട്ടു ചെയ്തത്‌. പ്രസംഗത്തില്‍ അദ്ദേഹം ചൂണ്ടിക്കാട്ടി.
സംശുദ്ധ ഭരണത്തിന്‌ ലോക്പാല്‍ അത്യാവശ്യമാണ്‌. അതോടൊപ്പം ഉദ്യോഗസ്ഥരടെ വീര്യവും ആത്മവിശ്വാസവും വര്‍ദ്ധിപ്പിക്കുകയും വേണം. സര്‍ക്കാര്‍ സംവിധാനം ജനാഭിമുഖ്യമുള്ളതാക്കും, സുതാര്യമാക്കും, അഴിമതി തടയും, സര്‍ക്കാര്‍ നടപടികള്‍ വേഗത്തിലാക്കും, കാലഹരണപ്പെട്ട നിയമങ്ങളും ചട്ടങ്ങളും നടപടികളും എല്ലാം റദ്ദാക്കും. ഇ ഗവേര്‍ണസ്‌ വ്യാപകമാക്കും. സേവനങ്ങള്‍ വേഗത്തിലും കൃത്യമായും കാര്യക്ഷമായും നല്‍കാന്‍ വിവര സങ്കേതികവിദ്യ പൂര്‍ണ്ണമായും ഉപയോഗിക്കും. നയരൂപീകരണത്തിലും ഭരണത്തിലും സോഷ്യല്‍ മീഡയയുടെ സഹായത്തോടെ ജനങ്ങളെ പങ്കാളികളാക്കും. ദേശീയതലം മുതല്‍ പഞ്ചായത്തുവരെ സകല സേവനങ്ങള്‍ക്കും വിവരസാങ്കേതിക വിദ്യ വിനിയോഗിക്കും. ഇതിന്‌ ദേശീയ ഇ ഗവേര്‍ണസ്‌ പദ്ധതി തുടങ്ങും.
പരമ്പരാഗതവും പാരമ്പേര്യതരവുമായ എല്ലാ മാര്‍ഗങ്ങളും അവലംബിച്ച്‌ ഊര്‍ജ്ജോല്‍പ്പാദനം കൂട്ടും. ഇതിന്‌ പുതിയ ദേശീയ ഊര്‍ജനയം കൊണ്ടുവരും. കൂടുതല്‍ തൊഴിലവസരം സൃഷ്ടക്കുന്ന നേരിട്ടുള്ള വിദേശ നിക്ഷേപം പ്രോല്‍സാഹിപ്പിക്കും. തീരദേശ സുരക്ഷയുറപ്പാക്കാന്‍ നാഷണല്‍ മാരിടൈം അതോറിറ്റി രൂപീകരിക്കും. പുതിയ ആരോഗ്യനയം രൂപീകരിക്കും, എല്ലാര്‍ക്കും ആരോഗ്യ പരിരക്ഷ ഉറപ്പാക്കാന്‍ നാഷണല്‍ ഹെല്‍ത്ത്‌ അഷ്വറന്‍സ്‌ മിഷന്‍ സ്ഥാപിക്കും. യോഗവിദ്യ പ്രോല്‍സാഹിപ്പിക്കും, എല്ലാ സംസ്ഥാനങ്ങളിലും ആള്‍ ഇന്ത്യ ഇന്‍സ്റ്റിറ്റിയൂട്ട്‌ ഓഫ്‌ മെഡിക്കല്‍ സയന്‍സസ്‌ മാതൃകയിലുള്ള ആശുപത്രികള്‍ സ്ഥാപിക്കും.
ഭക്ഷ്യ വസ്തുക്കളുടെ വിലക്കയറ്റം പിടിച്ചുനിര്‍ത്തും, പൊതുവിതരണ സമ്പ്രദായം പരിഷ്കരിക്കും. കൃഷിക്ക്‌ പ്രോല്‍സാഹനം നല്‍കും. കാര്‍ഷികരംഗത്ത്‌ പൊതു-സ്വകാര്യ നിക്ഷേപം വര്‍ദ്ധിപ്പിക്കും, ജലസംരക്ഷണത്തിന്‌ വലിയ പ്രാധാന്യം നല്‍കും. കൃഷി ഭൂമിയുടെ ജലസേചനത്തിന്‌ പ്രധാനമന്ത്രി കൃഷിസേചന പദ്ധതി നടപ്പാക്കും.
ന്യൂനപക്ഷ പരിരക്ഷയുറപ്പാക്കും. മുസ്ലിങ്ങള്‍ക്ക്‌ ആധുനിക വിദ്യഭ്യാസം ഉറപ്പാക്കാന്‍ ദേശീയ മദ്രസ ആധുനികവല്‍ക്കരണ പരിപാടി നടപ്പാക്കും. എല്ലാ വീടുകളിലും കക്കൂസുകളും, മാലിന്യമുക്ത അന്തരീക്ഷവും വേണം. ഇതിന്‌ സ്വച്ഛ ഭാരത മിഷന്‍ ആരംഭിക്കും.
ചെറു ഗ്രാമങ്ങളില്‍ വരെ വിദ്യാഭ്യാസമെത്തിക്കാന്‍ ഓപ്പണ്‍ ഓണ്‍ലൈന്‍ കോഴ്സുകളും വെര്‍ച്ച്വല്‍ ക്ലാസ്‌ റൂമുകളും തുടങ്ങും. ഇ ലൈബ്രറികള്‍ ആരംഭിക്കും. എല്ലാ സംസ്ഥാനങ്ങളിലും ഐഐടികളും മാനേജ്മെനൃ ഇന്‍സ്റ്റിറ്റിയൂട്ടുകളും സ്ഥാപിക്കും. അതിവേഗ ട്രെയിനുകളോടിക്കാന്‍ വജ്ര ചതുഷ്കോണ പദ്ധതി തുടങ്ങും. രാജ്യത്തിന്റെ എല്ലാ ഭാഗങ്ങളെയും ബന്ധിപ്പിക്കുന്ന അതിവേഗ ട്രെയിനുകളാണ്‌ തുടങ്ങുക. കൂടാതെ കാര്‍ഷികോല്‍പ്പന്ന ചരക്കു കടത്തിന്‌ അഗ്രി റെയില്‍ നെറ്റ്‌വര്‍ക്ക്‌ സ്ഥാപിക്കും. 
ഭീകര, തീവ്രവാദ പ്രവര്‍ത്തനങ്ങളും കലാപങ്ങളും, കുറ്റകൃത്യങ്ങളും തടയാന്‍ പോലീസിനെ ആധുനികവല്‍ക്കരിക്കാന്‍ സംസ്ഥാനങ്ങള്‍ക്ക്‌ സഹായം നല്‍കും. പുതിയ ഭീകരപ്രവര്‍ത്തനങ്ങളായ ലഹരി ഭീകരത (നാര്‍ക്കോ ടെററിസം), സൈബര്‍ കുറ്റകൃത്യങ്ങള്‍ എന്നിവ തടയാനും സഹായിക്കും. 
വര്‍ഗീയ കലാപങ്ങള്‍ തടയാന്‍ സംസ്ഥാനങ്ങളുമായി ആലോചിച്ച്‌ ദേശീയ തലത്തില്‍ പദ്ധതി നടപ്പാക്കും. തീര്‍ഥാടന കേന്ദ്രങ്ങള്‍ സൗന്ദര്യവല്‍ക്കരിക്കും. 50 ടൂറിസ്റ്റ്‌ സര്‍ക്യൂട്ടുകള്‍ സ്ഥാപിക്കും. വിമുക്ത ഭടന്മാരുടെ പരാതികള്‍ പരിഹരിക്കാന്‍ വെറ്ററന്‍സ്‌ കമ്മീഷന്‍ ആരംഭിക്കും. ഒരു റാങ്ക്‌ ഒരു പെന്‍ഷന്‍ നടപ്പാക്കും. അടുത്ത അഞ്ചു വര്‍ഷത്തിനുള്ളില്‍ പ്രധാന സ്ഥലങ്ങളില്‍ വൈഫൈ സോണുകള്‍ സ്ഥാപിക്കും. എല്ലാ ഗ്രാമത്തിലും ബ്രോഡ്ബാന്‍ഡ്‌ എത്തിക്കും. എല്ലാ സ്കൂളുകളും ഇ സ്കൂളുകളാക്കും. കേന്ദ്ര, സംസ്ഥാന ബന്ധം ശകതമാക്കാന്‍ ദേശീയ വികസന സമിതിയും ഇന്റര്‍ സ്റ്റേറ്റ്‌ കൗണ്‍സിലും പുനരുജ്ജീവിപ്പിക്കും. ബംഗ്ലാദേശില്‍ നിന്നുള്ള നുഴഞ്ഞുകയറ്റം തടയാന്‍ അതിര്‍ത്തിയിലെ വേലികെട്ടും.
തൊഴിലധിഷ്ഠിത ഉല്‍പാദനത്തിന്‌ മുന്‍ഗണന. ടൂറിസം, കൃഷിയധിഷ്ഠിത വ്യവസായങ്ങള്‍ എന്നിവ വഴി തൊഴിലവസരങ്ങള്‍ വര്‍ദ്ധിപ്പിക്കും. എംപ്ലോയ്മെനൃ എക്സ്ചേഞ്ചുകള്‍ തൊഴില്‍ കേന്ദ്രങ്ങളാക്കും. ആണവോര്‍ജം വികസന ആവശ്യങ്ങള്‍ക്ക്‌ ഉപയോഗിക്കും. പരിസ്ഥിതി സംരക്ഷിക്കും. മലിനീകരണം കുറയ്ക്കും.സാഹിത്യം, സംസ്കാരം, ചരിത്രം, കല എന്നിവ സംരക്ഷിക്കാന്‍ ഇ ഭാഷ നടപ്പാക്കും. അമൂല്യങ്ങളായ ഗ്രന്ഥങ്ങളും പുസ്തകങ്ങളും ഡിജിറ്റലായി സംരക്ഷിക്കാനാണിത്‌. ഇന്ത്യയുടെ വിസകനത്തില്‍ പ്രവാസികള്‍ക്ക്‌ കൂടുതല്‍ പങ്കാളിത്തം നല്‍കും.

­* എല്ലാവര്‍ക്കും വീട്‌, വൈദ്യുതി, വെള്ളം
* കൂടുതല്‍ തൊഴില്‍,
* ഊര്‍ജ്ജോല്‍പാദനം കൂട്ടാന്‍ പുതിയ നയം
* നയത്തിലും ഭരണത്തിലും 
* സോഷ്യല്‍ മീഡിയ വഴി ജനപങ്കാളിത്തം
* കാലഹരണപ്പെട്ട നിയമങ്ങളും 
* സര്‍ക്കാര്‍ നടപടിക്രമങ്ങളും റദ്ദാക്കും
* പഞ്ചായത്തുതലം വരെ 
* സകല സേവനങ്ങളും ഐടി വഴി
* ചെറിയ സര്‍ക്കാര്‍, വലിയ ഭരണം
* സംസ്ഥാനങ്ങളിലെല്ലാം 
* എയിംസ്‌ നിലവാരമുള്ള 
* ആശുപത്രികള്‍,ഐഐടികള്‍, 
* ഐഐഎമ്മുകള്‍
* മദ്രസകള്‍ ആധുനീകരിക്കും
* പുതിയ നൂറ്‌ നഗരങ്ങള്‍
* സ്ത്രീകള്‍ക്കെതിരായ അതിക്രമങ്ങള്‍ 
* തടയാന്‍ സമഗ്രപദ്ധതി 

</TEXT>
</DOC>