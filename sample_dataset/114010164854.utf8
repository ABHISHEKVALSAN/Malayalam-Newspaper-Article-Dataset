<DOC>
<DOCNO>114010164854.utf8</DOCNO>
<TEXT>


           മായം ചേര്‍ത്ത പാല്‍ കേരളത്തിലേക്ക്‌ ഒഴുകുന്നു    

Wednesday 1 January 2014 8:38 pm IST

        ഇടുക്കി: കന്നുകാലികളില്‍ പടര്‍ന്നുപിടിച്ച കുളമ്പു രോഗത്തെ തുടര്‍ന്ന്‌ പാല്‍ ഉല്‍പ്പാദനം കുറഞ്ഞതോടെ തമിഴ്‌നാട്ടില്‍ നിന്നുള്ള വ്യാജ പാലിന്റെ വിതരണം വര്‍ദ്ധിച്ചു. വേനലിന്റെ കാഠിന്യം വര്‍ദ്ധിക്കുന്നതോടെ പാല്‍ ക്ഷാമം രൂക്ഷമാകാനുള്ള സാദ്ധ്യത ഏറെയാണ്‌. ഈ സാഹചര്യം മുതലെടുക്കാന്‍ തമിഴ്‌നാട്‌ ലോബി പുതിയ വിപണന തന്ത്രങ്ങളുമായി സംസ്ഥാനത്ത്‌ ഉടനീളം പിടിമുറുക്കിയിരിക്കുകയാണ്‌. പ്രാദേശിക താല്‍പ്പര്യം മുതലെടുക്കാന്‍ ഇവര്‍ പല പേരുകളിലാണ്‌ വ്യാജ പാല്‍ വിതരണത്തിന്‌ എത്തിക്കുന്നത്‌. 
തമിഴ്‌നാട്ടില്‍ നിന്ന്‌ എത്തുന്ന സ്വകാര്യ കമ്പനികളുടെ പാല്‍ സംശയത്തിന്റെ നിഴലിലാണ്‌. ഫോര്‍മാലിന്‍, സോഡിയം കാര്‍ബണേറ്റ്‌ എന്നിവ ചേര്‍ത്താണ്‌ പാല്‍ വന്‍തോതില്‍ കേരളത്തിലെത്തിക്കുന്നതെന്ന റിപ്പോര്‍ട്ടുകള്‍ നിലനില്‍ക്കുകയാണ്‌. ദിവസങ്ങളോളം കേടുകൂടാതെ സൂക്ഷിക്കുന്നതിനാണ്‌ ഇത്തരം മാരകമായ രാസവസ്തുക്കള്‍ പാലില്‍ ചേര്‍ക്കുന്നത്‌. സാധാരണ പാല്‍ കേടാകാതെ സൂക്ഷിക്കുന്നതിന്‌ ശാസ്ത്രീയമായി സംസ്കരിക്കുമ്പോള്‍ ഒരു ലിറ്ററിന്‌ രണ്ടുരൂപവരെ ചെലവു വരുമെങ്കില്‍ രാസവസ്തുക്കള്‍ ഉപയോഗിച്ചുള്ള സംസ്കരണത്തിന്‌ പരിമിതമായ ചെലവെ ഉണ്ടാകാറുള്ളു. പതിനായിരം ലിറ്ററിന്റെ ഒരു ടാങ്കര്‍പാല്‍ ശാസ്ത്രീയമായി സംസ്കരിക്കുന്നതിന്‌ 20,000 രൂപ ചെലവാകുമെങ്കില്‍ രാസവസ്തുക്കള്‍ ഉപയോഗിച്ചാല്‍ ഇത്‌ വെറും 250 രൂപയായി കുറയും. ഇത്തരത്തില്‍ കൊള്ളലാഭം ഉണ്ടാക്കുന്നതിന്‌ സ്വകാര്യകമ്പനികള്‍ ശ്രമിക്കുമ്പോള്‍ കഥയറിയാതെ പാല്‍വാങ്ങി ഉപയോഗിക്കുന്നവര്‍ സ്വയം മരണത്തിലേക്ക്‌ നടന്നടുക്കുകയാണെന്ന്‌ ചൂണ്ടിക്കാണിക്കപ്പെടുന്നു.
അടുത്ത കാലത്ത്‌ ഫോര്‍മാലിന്‍ ഉപയോഗിച്ചതായി കണ്ടെത്തിയ മൂന്നു കമ്പനികളുടെ പാല്‍ കേരളത്തില്‍ വില്‍പ്പന നിരോധിച്ചിരുന്നു. എന്നാല്‍ ഇത്തരം നിരോധനങ്ങള്‍ ഫലപ്രദമല്ലെന്നാണ്‌ ക്ഷീരവികസന വകുപ്പ്‌ ഉദ്യോഗസ്ഥര്‍ പറയുന്നത്‌. കാരണം കഴിഞ്ഞവര്‍ഷം രാസവസ്തുക്കള്‍ കണ്ടെത്തിയതിനെതുടര്‍ന്ന്‌ ഒരു കമ്പനിയുടെ പ്രത്യേകബ്രാന്റിലുള്ള പാല്‍ കേരളത്തില്‍ നിരോധിച്ചിരുന്നു. എന്നാല്‍ തൊട്ടടുത്ത ദിവസം മുതല്‍ ഇതേ കമ്പനി മറ്റൊരു പേരില്‍ പാല്‍ വിപണിയില്‍ എത്തിച്ചു. അടുത്തിടെ ഭക്ഷ്യവിഷബാധയുണ്ടായ കുട്ടിക്കാനത്തെ മോഡല്‍ റസിഡന്‍ഷ്യല്‍ സ്കൂളില്‍ ഉള്‍പ്പടെ ഈ കമ്പനിയുടെ പാലാണ്‌ ഉപയോഗിക്കുന്നത്‌.
തമിഴ്‌നാട്ടില്‍നിന്ന്‌ എത്രകമ്പനികള്‍ കേരളത്തില്‍ പാലെത്തിക്കുന്നുണ്ടെന്നോ, ഈ കമ്പനികളുടെ വിശ്വസ്തത എന്തെന്നോ പരിശോധിക്കാന്‍ കേരളത്തില്‍ മതിയായ സംവിധാനങ്ങളില്ല. നിരവധി തവണ ബ്ലാക്ക്‌ ലിസ്റ്റില്‍പ്പെടുത്തിയ കമ്പനികള്‍ വീണ്ടും പുനരവതരിച്ച അനുഭവങ്ങള്‍ മുമ്പുണ്ടായിട്ടുണ്ട്‌. കമ്പനികളെ കണ്ടെത്തി നിരോധിക്കാമെന്നു വെച്ചാലും അതിര്‍ത്തി ഗ്രാമങ്ങളിലെ ചെറുകിട കച്ചവടക്കാരുടെ ഇടപെടല്‍ അവസാനിപ്പിക്കാന്‍ പ്രയാസമാണെന്നും ക്ഷീരവികസന വകുപ്പ്‌ പറയുന്നു.
ഫോര്‍മാലിന്‍ അല്ലെങ്കില്‍ സോഡിയം കാര്‍ബണേറ്റ്‌ കലര്‍ന്നപാല്‍ സ്ഥിരമായി ഉപയോഗിക്കുന്നതിലൂടെ മനുഷ്യരുടെ ദഹനപ്രക്രിയയെ തകിടം മറിക്കുകയും കുടലിലെ കാന്‍സറിന്‌ കാരണമാവുകയും ചെയ്യുമെന്ന്‌ ക്ഷീരവികസനവകുപ്പ്‌ അധികൃതര്‍ മുന്നറിയിപ്പ്‌ നല്‍കുന്നു. ഇത്തരം ഹാനികരമായ വസ്തുക്കള്‍ അടങ്ങിയ പാല്‍ വാങ്ങി ഉപയോഗിക്കാതിരിക്കാന്‍ ജനങ്ങള്‍ സ്വയം ബോധവാന്മാരുവുക മാത്രമാണ്‌ പരിഹാരം. മായം കലര്‍ത്തിയ ആയിരക്കണക്കിന്‌ ലിറ്റര്‍ പാല്‍ ചെക്കുപോസ്റ്റിലൂടെ നിത്യവും എത്തുമ്പോഴും അനധികൃതരുടെ കര്‍ശന പരിശോധനയും പ്രഹസനമാകുകയാണ്‌. ടാങ്കറുകളിലും അല്ലാതെയും എത്തുന്ന പാലിലെ മായത്തിനെക്കുറിച്ച്‌ പരാതി ഉയര്‍ന്നിട്ട്‌ പതിറ്റാണ്ടുകളായി. മില്‍മയും മറ്റ്‌ ഒട്ടേറെ സ്വകാര്യ കമ്പനികളും വിപണിയിലെത്തിക്കുന്ന പാക്കറ്റ്‌ പാലിലും മായമുണ്ടെന്ന്‌ കണ്ടെത്തിയെങ്കിലും അനന്തര നടപടികള്‍ കടലാസിലൊതുങ്ങുകയാണ്‌. പാലില്‍ മായം ചേര്‍ക്കുന്നവര്‍ക്കും ഇത്‌ വില്‍പന നടത്തുന്നവര്‍ക്കും പരമാവധി ജീവപരന്ത്യം ശിക്ഷ നല്‍കണമെന്നാണ്‌ സുപ്രീം കോടതി അടുത്തിടെ സംസ്ഥാനങ്ങള്‍ക്ക്‌ നിര്‍ദ്ദേശം നല്‍കിയത്‌. ആരോഗ്യ ക്ഷീര മൃഗ സംരക്ഷണ വകുപ്പുകള്‍ക്ക്‌ പുറമെ പോലീസിനു പോലും ഇത്തരം കേസുകള്‍ പിടികൂടാമെന്നിരിക്കെ മായം കലര്‍ന്ന പാല്‍ നിര്‍ബാധം സംസ്ഥാനത്തേക്ക്‌ ഒഴുകുകയാണ്‌.
കേരളാ-തമിഴ്‌നാട്‌ അതിര്‍ത്തി ചെക്ക്പോസ്റ്റുകളായ ബോഡിമെട്ട്‌, ചിന്നാര്‍, കമ്പംമെട്ട്‌ , കുമളി എന്നിവ നോക്കുകുത്തിയായതോടെ കുളമ്പുരോഗം ബാധിച്ച കാലികളെ കടത്തുന്നത്‌ വ്യാപകമാകുന്നു. നൂറുകണക്കിന്‌ കാലികളാണ്‌ കുളമ്പുരോഗം ബധിച്ച്‌ ചത്തത്‌. നിരോധനം നിലനില്‍ക്കുമ്പോഴും അനധികൃത കാലികടത്ത്‌ സജീവമാണ്‌. കാലികളെ കടത്തുന്നതിനിടെ തിങ്കളാഴ്ച മൂന്നുപേരെ വണ്ടിപ്പെരിയാറില്‍ പിടികൂടിയിരുന്നു.
പൂവത്തിങ്കല്‍ ബാലചന്ദ്രന്‍

</TEXT>
</DOC>