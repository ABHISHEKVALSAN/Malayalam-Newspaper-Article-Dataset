<DOC>
<DOCNO>114051098543.utf8</DOCNO>
<TEXT>


           മുല്ലപ്പെരിയാര്‍: ജലനിരപ്പുയര്‍ത്താന്‍ തമിഴ്‌നാട്‌ നീക്കം തുടങ്ങി    

Saturday 10 May 2014 10:13 pm IST

        ഇടുക്കി: മുല്ലപ്പെരിയാറില്‍ തമിഴ്‌നാട്‌ ഏകപക്ഷീയ നടപടികള്‍ക്ക്‌ ആരംഭമിട്ടു. സുപ്രീംകോടതി വിധിയുടെ അടിസ്ഥാനത്തില്‍ മുല്ലപ്പെരിയാര്‍ അണക്കെട്ടിലെ ജലനിരപ്പ്‌ ഉയര്‍ത്താന്‍ ഇന്നലെയാണ്‌ തമിഴ്‌നാട്‌ ശ്രമം ആരംഭിച്ചത്‌. ഇതോടെ മുല്ലപ്പെരിയാര്‍ അണക്കെട്ടിന്‍മേലുള്ള കേരളത്തിന്റെ പിടി ഏതാണ്ട്‌ പൂര്‍ണ്ണമായും അയഞ്ഞു. അണക്കെട്ടിലെ ജലനിരപ്പ്‌ 142 അടിയാക്കി ഉയര്‍ത്താനാണ്‌ നീക്കം. സ്പില്‍വേയില്‍ 142 അടി തമിഴ്‌നാട്‌ രേഖപ്പെടുത്തി. ജലനിരപ്പ്‌ 142 അടിയാക്കി ഉയര്‍ത്താന്‍ സ്പില്‍വേയിലെ ഷട്ടറുകള്‍ താഴ്ത്തുന്നതിനുള്ള നടപടികളും തമിഴ്‌നാട്‌ ആരംഭിച്ചിട്ടുണ്ട്‌. 
മുല്ലപ്പെരിയാര്‍ അണക്കെട്ടിലെ ജലനിരപ്പ്‌ 142 അടിയാക്കി ഉയര്‍ത്താമെന്നും അണക്കെട്ട്‌ ബലപ്പെടുത്തിയ ശേഷം 152 അടിയാ ക്കാമെന്നുളള സുപ്രീം കോടതി ഭരണഘടനാ ബഞ്ചിന്റെ ഉത്തരവിന്റെ അടിസ്ഥാനത്തിലാണ്‌ തമിഴ്‌നാട്‌ നീക്കം ശക്തമാക്കിയത്‌. സ്പില്‍വേയിലെ 13 ഷട്ടറുകളും താഴ്ത്തി തമിഴ്‌നാട്‌ ഉദ്യോഗസ്ഥര്‍ പരിശോധിച്ചു. ഇപ്പോള്‍ 136 അടിക്ക്‌ മുകളിലുള്ള ജലം കേരളത്തിലേക്ക്‌ ഒഴുകുന്ന രീതിയിലാണ്‌ സ്പില്‍ വേയിലെ ഷട്ടറുകള്‍ ക്രമീകരിച്ചിരിക്കുന്നത്‌. 
കഴിഞ്ഞ 35 വര്‍ഷമായി ഉയര്‍ത്തിവെച്ചിരുന്ന ഷട്ടറുകളുടെ പ്രവര്‍ത്തന ക്ഷമതയാണ്‌ തമിഴ്‌നാട്‌ ഇന്നലെ പരിശോധിച്ചത്‌. സ്പില്‍വേയില്‍ 142 അടിയാകുന്ന ഭാഗം തമിഴ്‌നാട്‌ രേഖപ്പെടുത്തി. ഷട്ടറുകള്‍ താഴ്ത്തി ജലനിരപ്പ്‌ 142 അടിയാക്കി ഉയര്‍ത്താനുള്ള പ്രവര്‍ത്തനങ്ങളാണ്‌ തമിഴ്‌നാട്‌ മുല്ലപ്പെരിയാറില്‍ ആരംഭിച്ചിരിക്കുന്നത്‌. അതേസമയം ഡാമിന്റെ വൃഷ്ടിപ്രദേശത്ത്‌ വേനല്‍മഴ കുറഞ്ഞിട്ടുണ്ട്‌. സെക്കന്‍റില്‍ 1260 ഘനയടി ജലമാണ്‌ ഡാമിലേക്ക്‌ ഒഴുകിയെത്തുന്നത്‌. 
ജലനിരപ്പ്‌ ഉയര്‍ത്തുന്ന നടപടികളുടെ മേല്‍നോട്ടത്തിനും പരിശോധ നക്കുമായി കേന്ദ്ര ജലകമ്മീഷന്‍ അധ്യക്ഷന്റെ നേതൃത്വത്തില്‍ മൂന്നംഗ സമിതിക്ക്‌ രൂപം നല്‍കണമെന്ന്‌ സുപ്രീം കോടതി നിര്‍ദ്ദേശം നല്‍കിയിരുന്നു. എന്നാല്‍ സമിതി രൂപീകരിക്കുന്നതിന്‌ കാത്തുനില്‍ക്കാതെയാണ്‌ തമിഴ്‌നാട്‌ ജലനിരപ്പുയര്‍ത്താനുളള നീക്കം ആരംഭിച്ചിരിക്കുന്നത്‌. തമിഴ്‌നാടിന്റെ ഈ നടപടിയില്‍ കേരളം ശക്തമായ പ്രതിഷേധം പ്രകടിപ്പിച്ചിട്ടുണ്ട്‌. വരുംദിവസം ചേരുന്ന സര്‍വ്വകക്ഷിയോഗത്തില്‍ സുപ്രീംകോടതി നിര്‍ദ്ദേശിച്ച മൂന്നംഗ സമിതിയിലേക്ക്‌ പ്രതിനിധിയെ തീരുമാനിക്കാമെന്ന നിലപാടാണ്‌ കേരളം കൈക്കൊണ്ടിരിക്കുന്നത്‌.
ജലനിരപ്പ്‌ 142 അടിയാക്കുന്നതോടെ 150 കോടി ഘനയടി ജലമാണ്‌ തമിഴ്‌നാടിന്‌ അധികമായി ലഭിക്കുക. ഇതിനൊപ്പം പെരിയാര്‍ ടൈഗര്‍ റിസര്‍വിലെ ഏക്കര്‍ കണക്കിന്‌ വനങ്ങളും വെള്ളത്തിനടിയിലാകും. ഇത്തരം പ്രശ്നങ്ങള്‍ സമിതിയില്‍ ചര്‍ച്ച ചെയ്യപ്പെടുന്നതിന്‌ മുന്‍പുതന്നെ തങ്ങളുടെ അവകാശം സ്ഥാപിച്ചെടുക്കാനുള്ള ശ്രമങ്ങളാണ്‌ തമിഴ്‌നാട്‌ തുടങ്ങിയിരിക്കുന്നത്‌. 
സ്വന്തം ലേഖകന്‍

</TEXT>
</DOC>