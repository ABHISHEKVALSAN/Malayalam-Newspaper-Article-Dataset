<DOC>
<DOCNO>114030881680.utf8</DOCNO>
<TEXT>


           ആറന്മുളയിലേത്‌ മണ്ണും ജലവും സംരക്ഷിക്കാനുള്ള സമരം : ടി.പി.കുഞ്ഞുമോന്‍ മാസ്റ്റര്‍    

Saturday 8 March 2014 11:21 pm IST

ആറന്മുള: അടുത്ത തലമുറയ്ക്കായി മണ്ണും ജലവും സംരക്ഷിക്കാനാണ്‌ ആറന്മുള സമരമെന്ന്‌ വീരശൈവ മഹാസഭ സംസ്ഥാന പ്രസിഡന്റ്‌ റ്റി.പി. കുഞ്ഞുമോന്‍ മാസ്റ്റര്‍ പറഞ്ഞു. ആറന്‍മുള വിമാനത്താവള പദ്ധതിക്കെതിരെ നടക്കുന്ന അനിശ്ചിതകാല സത്യാഗ്രഹത്തിന്റെ ഇരുപത്തിയാറാം ദിവസം സത്യാഗ്രഹം ഉദ്ഘാടനം ചെയ്തു സംസാരിക്കുകയായിരുന്നു അദ്ദേഹം.
നാളുകള്‍ കഴിയും തോറും സമരപന്തലുകള്‍ ശൂന്യമായി വരുന്നതാണ്‌ സാധാരണ കാണാറുള്ളത്‌. എന്നാല്‍ ആറന്മുള വിമാനത്താവള വിരുദ്ധസമരം സമരപന്തലും നിറഞ്ഞ്‌ കവിഞ്ഞ്‌ അടുത്ത പുരയിടത്തിലേക്കും കൂടി വ്യാപിച്ചു കിടക്കുന്നതാണ്‌ കാണാന്‍ കഴിയുന്നത്‌. ആറന്മുളയിലും ചുറ്റുവട്ടത്തുമുള്ള നിരവധി ഗ്രാമങ്ങള്‍ കുരുതികൊടുത്തും മൂവായിരത്തോളം സാധാരണക്കാരായ കുടുംബങ്ങളെ കുടിയൊഴിപ്പിച്ചും പത്ത്‌ കോടിശ്വരന്മാരുടെ സുഖസൗകര്യത്തിനായി ആറന്മുളയില്‍ വിമാനത്താവളം നിര്‍മ്മിച്ചു നല്‍കാനുള്ള ശ്രമമാണ്‌ സര്‍ക്കാര്‍ നടത്തുന്നത.്‌ ഡിസിസി ഒരു പ്രമേയം പാസ്സാക്കിയതാണോ വിമാനത്താവളനിര്‍മ്മാണം ഏറെ മുന്നോട്ടുപോയി എന്നതുകൊണ്ട്‌ മുഖ്യമന്ത്രി ഉദ്ദേശിക്കുന്നതെന്നും റ്റി.പി. കുഞ്ഞുമോന്‍ മാസ്റ്റര്‍ ചോദിച്ചു.
പ്രകൃതിയെ സംരക്ഷിക്കാന്‍ അനേകം സമരങ്ങള്‍ കേരളത്തില്‍ നടന്നിട്ടുണ്ടെന്നും, വികസനം എന്ന പേരില്‍ കൃഷിയിടങ്ങള്‍ നികത്തി പ്രകൃതിയുടെ സന്തുലനം നശിപ്പിക്കുകയാണെന്നും മുഖ്യപ്രഭാഷണം നടത്തിയ ബിജെപി ദക്ഷിണമേഖല പ്രസിഡന്റ്‌ കെ.ആര്‍. പ്രതാപചന്ദ്രവര്‍മ്മ പറഞ്ഞു. കുട്ടനാട്ടില്‍ കുടിവെള്ളക്ഷാമം ഉണ്ടാവുകയും ജലജന്യരോഗങ്ങള്‍ പെരുകുകയും ചെയ്തപ്പോള്‍ ജനങ്ങള്‍ക്ക്‌ നിലം നികത്തലിന്റെ ഗൗരവം മനസ്സിലായി. പ്രകൃതിയെ സംരക്ഷിക്കാതെ കൊള്ളചെയ്തതിന്റെ പരിണിതഫലമാണിത്‌. ഇനിയുള്ള കാലം പ്രകൃതിയെ കരുതലോടെ സംരക്ഷിച്ചില്ലെങ്കില്‍ സര്‍വ്വനാശമാകും ഫലമെന്നും അദ്ദേഹം പറഞ്ഞു. ആര്‍. ഗീതാകൃഷ്ണന്‍ അദ്ധ്യക്ഷത വഹിച്ചു. വി.ആര്‍. രാജശേഖരന്‍, കെ.കെ. ശിവാനന്ദന്‍, വി. കുട്ടികൃഷ്ണന്‍, വി.എസ്‌. ഹരീഷ്ചന്ദ്രന്‍, കെ.എന്‍. ചന്ദ്രശേഖരന്‍, ഗോപിനാഥസ്വാമി, സുഭാഷ്‌ തകഴി, രാമചന്ദ്രനാചാര്യ, എ.സി. പ്രസന്നന്‍, പി.ആര്‍. ഷാജി, പി. ഇന്ദുചൂഡന്‍, വിജയമ്മ എസ്‌. പിള്ള, പി.എന്‍. പ്രഭാകരനാചാര്യഎന്നിവര്‍ പ്രസംഗിച്ചു.
ആറന്മുള ശ്രീപാര്‍ത്ഥസാരഥി ക്ഷേത്രം, മൂര്‍ത്തിട്ട ഗണപതി ക്ഷേത്രം, പുന്നംതോട്ടം ദേവീ ക്ഷേത്രം, അറത്തകണ്ടന്‍കാവ്‌ ശിവക്ഷേത്രം, കാഞ്ഞിരവേലി ശ്രീധര്‍മ്മശാസ്താ ക്ഷേത്രം, പുന്നയ്ക്കാട്‌ ശ്രീകൃഷ്ണസ്വാമി ക്ഷേത്രം, പള്ളിമുക്കത്ത്‌ ദേവീക്ഷേത്രം, മലയാലപ്പുഴ ദേവീക്ഷേത്രം, കനകകുന്ന്‌ മലനട ക്ഷേത്രം, കുറുന്താര്‍ അരിങ്ങോട്ടുമലനട, കണ്ണങ്ങാട്ടുമഠം, ചെങ്ങന്നൂര്‍ മഹാദേവ ക്ഷേത്രം എന്നീ ക്ഷേത്രങ്ങളിലെ ഉപദേശകസമിതി അംഗങ്ങള്‍ സത്യാഗ്രഹത്തില്‍ പങ്കെടുത്തു. നരേന്ദ്രമോദി അധികാരത്തില്‍ വന്നാല്‍ 48 മണിക്കൂറിനകം ആറന്മുള വിമാനത്താവളത്തിന്‌ നല്‍കിയ മുഴുവന്‍ അനുമതികളും റദ്ദാക്കുമെന്ന്‌ സമാപന സമ്മേളനം ഉദ്ഘാടനം ചെയ്ത ബിജെപി സംസ്ഥാന സെക്രട്ടറി എ. ജി. ഉണ്ണികൃഷ്ണന്‍ പറഞ്ഞു. ജില്ലയില്‍ ഒരു വിമാനത്താവളം അനിവാര്യമെങ്കില്‍ പാട്ടകാലാവധി കഴിഞ്ഞ്‌ ഹാരിസണ്‍ അനധികൃതമായി കൈവശം വച്ചിരിക്കുന്ന ഭൂമി അതിനായി അനുവദിക്കണം. വികസനപ്രവര്‍ത്തനങ്ങള്‍ നടത്തുമ്പോള്‍ പരമാവധി പാരിസ്ഥിതിക ആഘാതം ഒഴിവാക്കത്തക്ക രീതിയില്‍ വേണം വിഭാവനം ചെയ്യുവാനെന്നും അദ്ദേഹം പറഞ്ഞു.
സത്യഗ്രഹത്തിന്റെ ഇരുപത്തിയേഴാം ദിവസമായ ഇന്ന്‌ ഹിന്ദുമത മഹാമണ്ഡലം പ്രസിഡന്റ്‌ അഡ്വ. റ്റി.എന്‍. ഉപേന്ദ്രനാഥകുറുപ്പ്‌ ഉദ്ഘാടനം ചെയ്യും. ഇടുക്കി താലൂക്കിലെ കര്‍മ്മസമിതി പ്രവര്‍ത്തകരും, 52 പള്ളിയോടങ്ങളെ പ്രതിനിധികരിച്ച്‌ പള്ളിയോട പ്രതിനിധികളും കരനാഥന്മാരും സത്യാഗ്രഹത്തില്‍ പങ്കു ചേരും.
    
</TEXT>
</DOC>