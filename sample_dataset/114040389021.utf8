<DOC>
<DOCNO>114040389021.utf8</DOCNO>
<TEXT>


           ചാവറയച്ചനെയും എവുപ്രാസ്യാമ്മയെയും വിശുദ്ധരാക്കുന്നു     

Thursday 3 April 2014 9:45 pm IST

കൊച്ചി: കത്തോലിക്കാ സഭക്ക്‌ കേരളത്തില്‍ നിന്ന്‌ രണ്ട്‌ വിശുദ്ധര്‍ കൂടി. ചാവറ കുര്യാക്കോസ്‌ ഏലിയാസച്ചനെയും എവുപ്രാസ്യാമ്മയെയുമാണ്‌ സഭ വിശുദ്ധപദവിയിലേക്ക്‌ ഉയര്‍ത്തുന്നത്‌. ഇരുവരുടെയും പേരിലുള്ള അത്ഭുത പ്രവൃത്തികള്‍ക്ക്‌ മാര്‍പാപ്പ അംഗീകാരം നല്‍കി. ഇതോടെ വിശുദ്ധപദവിയിലേക്ക്‌ ഉയര്‍ത്തുന്നത്‌ സംബന്ധിച്ച്‌ ഔദ്യോഗിക പ്രഖ്യാപനം ഉടനുണ്ടാകുമെന്ന്‌ വ്യക്തമായി.
ചാവറ കുര്യാക്കോസ്‌ ഏലിയാസച്ചന്‍ സീറോ മലബാര്‍ സഭയിലെ പുരുഷന്മാര്‍ക്ക്‌വേണ്ടിയുള്ള ആദ്യ സന്യാസസമൂഹമായ സിഎംഐയുടെ സഹസ്ഥാപകനാണ്‌. സ്ത്രീകള്‍ക്കുവേണ്ടിയുള്ള ആദ്യ സന്യാസിനിസഭയായ സിഎംസിയുടെയും സ്ഥാപകനാണ്‌ ചാവറയച്ചന്‍.
1805 ഫെബ്രുവരി പത്തിന്‌ ആലപ്പുഴയിലെ കൈനകരിയിലായിരുന്നു ജനനം. 1818 ല്‍ പൗരോഹിത്യവ്രതം സ്വീകരിച്ച അദ്ദേഹം 1829 ല്‍ ആദ്യ ദിവ്യബലിയര്‍പ്പിച്ചു. 1831 നാണ്‌ സിഎംഐ സഭ രൂപീകൃതമായത്‌. 1866 ല്‍ അദ്ദേഹം സിഎംസി സന്യാസിനീസഭക്ക്‌ രൂപം നല്‍കി. മലയാളത്തിലെ ആദ്യ ദിനപത്രമായ നസ്രാണി ദീപിക മാന്നാനത്ത്നിന്ന്‌ ആരംഭിച്ചതും അദ്ദേഹമായിരുന്നു.
1986 ഫെബ്രുവരി എട്ടിന്‌ ജോണ്‍പോള്‍ രണ്ടാമന്‍ മാര്‍പാപ്പ വിശുദ്ധഅല്‍ഫോന്‍സാമ്മയ്ക്കൊപ്പം ചാവറയച്ചനെയും വാഴ്ത്തപ്പെട്ടവരുടെ ഗണത്തിലേക്ക്‌ ഉയര്‍ത്തിയിരുന്നു.
ചാവറയച്ചന്‍ സ്ഥാപിച്ച സിഎംസി സന്യാസസഭയിലെ അംഗമായിരുന്നു വാഴ്ത്തപ്പെട്ട എവുപ്രാസ്യാമ്മ. 1877 ഒക്ടോബര്‍ ഏഴിന്‌ തൃശൂര്‍ ജില്ലയിലെ കാട്ടൂരിലായിരുന്നു റോസ എലവുത്തിങ്കല്‍ എന്ന എവുപ്രാസ്യാമ്മയുടെ ജനനം. 1900 മെയ്‌ 24 ന്‌ സന്യാസവ്രതം സ്വീകരിച്ചു. 1913 മുതല്‍ 1916 വരെ ഒല്ലൂര്‍ സെന്റ്‌ മേരീസ്‌ മഠത്തില്‍ മദര്‍ സുപ്പീരിയറായിരുന്നു. കന്യാമറിയത്തോടുള്ള ആഴമേറിയ ഭക്തിയില്‍ ഊന്നിയതായിരുന്നു എവുപ്രാസ്യാമ്മയുടെ ജീവിതം. 
1952 ആഗസ്റ്റ്‌ 23 നായിരുന്നു മരണം. 1987 ല്‍ തൃശൂര്‍ ആര്‍ച്ച്ബിഷപ്പ്‌ മാര്‍ ജോസഫ്‌ കുണ്ടുകുളം എവുപ്രാസ്യയെ ദൈവദാസിയായി പ്രഖ്യാപിച്ചു.
    
</TEXT>
</DOC>