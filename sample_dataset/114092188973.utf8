<DOC>
<DOCNO>114092188973.utf8</DOCNO>
<TEXT>


           കാടുംമേടും കടന്ന് ശോഭ ജനഹ്യദയങ്ങളിലേക്ക്    

Sunday 21 September 2014 10:04 am IST

നേരം പരപരാ വെളുക്കുന്നതേയുള്ളൂ. ഷോളയാര്‍ ആനക്കട്ടി ആദിവാസി ഊരുകളിലെ കുടിലുകളില്‍ പതിവിന് വിപരീതമായി വിളക്കുകള്‍ നേരത്തെ തെളിഞ്ഞു. കുട്ടികളും നേരത്തെതന്നെ എഴുന്നേല്‍ക്കുന്നു. എന്തോ ഒരു ആഘോഷം നടക്കാനുള്ള പുറപ്പാടുപോലെ എല്ലാവരും പുറത്തേക്കിറങ്ങാനുള്ള തയ്യാറെടുപ്പില്‍.കാര്യം അന്വേഷിച്ചവര്‍ക്ക് ആദിവാസി മുത്തശ്ശിമാരുടേയും യുവാക്കളുടേയും മറുപടി. ''ശോഭ സുരേന്ദ്രന്‍ എത്തുന്നുണ്ട്. സ്വീകരിക്കാന്‍ പോണം.'' എട്ടുമണിയോടെ അതുവരെ തുറന്ന വാഹനത്തില്‍ ഷോളയാര്‍ വരെയെത്തിയ ബി.ജെ.പി. സ്ഥാനാര്‍ത്ഥി ശോഭാ സുരേന്ദ്രനും കൂട്ടരും അതില്‍നിന്നിറങ്ങി ജീപ്പില്‍ കയറി ആദിവാസി ഊരുകളിലേക്ക് യാത്രയായി. അവിടെയെത്തിയപ്പോള്‍ ഉത്സവപ്രതീതി. മുത്തശ്ശികളും സ്ത്രീകളും കുട്ടികളും യുവതീയുവാക്കളുമെല്ലാം ആഹ്ലാദത്തിമര്‍പ്പോടെ വരവേല്‍ക്കാന്‍ നില്‍ക്കുന്നു. എല്ലാം ആദിവാസി ഊരുകളിലെ ആചാര പ്രകാരം. ഇവരെ കണ്ടതോടെ ജീപ്പില്‍നിന്നും ചുറുചുറുക്കോടുകൂടി പുഞ്ചിരിതൂകി ശോഭാ സുരേന്ദ്രന്‍ അവരുടെ അടുത്തേക്കെത്തി.കുട്ടികള്‍ അവരുടെ പരമ്പരാഗത വാദ്യമായ ധും അടിച്ചു. ഇതോടെ സ്ത്രീകള്‍ അടുത്തെത്തി ആചാര പ്രകാരം ആരതിയുഴിഞ്ഞു. നേരത്തെ രണ്ടുതവണ ഈ പ്രദേശത്ത് എത്തിയതുകൊണ്ട് പരിചയപ്പെടുത്തലിന്റെ ആവശ്യകതയുണ്ടായില്ല. പലര്‍ക്കും നീണ്ടനാളത്തെ പരിചയം പോലെ അടുപ്പം. പലരും വിശേഷങ്ങള്‍ ചോദിക്കുന്ന തിരക്കിലായി. ഇതിനിടയില്‍ ബി.ജെ.പി. പ്രവര്‍ത്തകര്‍ യോഗത്തിനുള്ള തയ്യാറെടുപ്പുകള്‍ നടത്തി.  കൂടിനിന്നവര്‍ക്കുമുന്നില്‍ ശോഭ സംസാരിച്ചുതുടങ്ങി. ഇത്രയുംകാലം ആദിവാസി കുടുംബങ്ങളെ വഞ്ചിച്ച ഇരുമുന്നണികളുടേയും ദുര്‍ഭരണത്തിനെതിരെ  കേന്ദ്ര,സംസ്ഥാന സര്‍ക്കാരുകള്‍ ആദിവാസി സമൂഹത്തിനു വേണ്ടി ചിലവഴിച്ചുവെന്നു പറയുന്ന കോടികളുടെ കണക്ക് പക്ഷേ, ഈ ഊരുകളിലേക്ക് എത്താതിരുന്നതിന്റെ കാര്യകാരണങ്ങള്‍. ഒടുവില്‍ തന്നെ തെരഞ്ഞെടുക്കുകയാണെങ്കില്‍ തനിക്ക് ലഭിക്കുന്ന വേതനം മുഴുവന്‍ അട്ടപ്പാടിയിലെ ആദിവാസി കുടുംബങ്ങളുടെ ക്ഷേമത്തിനായി ഉപയോഗിക്കുമെന്ന പ്രഖ്യാപനം. ഇതോടെ കേട്ടുനിന്നവര്‍ കൈയടിച്ചു. ഇത് അലയടിയായി കാടുകളിലേക്ക് പ്രവഹിച്ചു. ഒപ്പം മറ്റൊരു പ്രഖ്യാപനവുംകൂടി,തന്നെ തെരഞ്ഞെടുത്താല്‍ എട്ടാംക്ലാസ് മുതലുള്ള ഈ ഊരിലെ കുട്ടികളുടെ വിദ്യാഭ്യാസം ഏറ്റെടുക്കും. അതും സ്വന്തം വീടുകളില്‍ നിര്‍ത്തിക്കൊണ്ടുള്ള പഠനമായിരിക്കും അവര്‍ക്ക് നല്‍കുക. ഇതോടെ ഊരുകളില്‍നിന്നും ആഹ്ലാദാരവങ്ങള്‍ ഉയര്‍ന്നു. പ്രസംഗം നിര്‍ത്തി ആളുകളുടെ ഇടയിലേക്ക് ചെന്നതോടെ എവര്‍ക്കും ആവേശം . കുട്ടികള്‍ ചുറ്റും കുടി. മുത്തശ്ശിമാര്‍ തലയില്‍ കൈവെച്ച് തങ്ങളുടെ മല ദൈവങ്ങളെ മനസില്‍ പ്രാര്‍ത്ഥിച്ച് അനുഗ്രിച്ചു.തുടര്‍ന്ന് വീടുകളിലേക്ക്. പലതും ഇടിഞ്ഞ് പൊളിഞ്ഞ് വീഴായ നിലയില്‍.സ്ത്രീകളും യുവാക്കളും തങ്ങളുടെ ദയനീയത സ്ഥാനാര്‍ത്ഥിക്ക് മുന്നില്‍ അവതരിപ്പിച്ചു. പലര്‍ക്കും പറയാനുള്ളത് കണ്ണീരിന്റെ കഥ. പല കുടിലുകളിലും വേണ്ടത്ര ചികിത്സ കാട്ടാതെ നൊന്ത് പെറ്റ മക്കള്‍ നഷ്ടപ്പെട്ടതിന്റെ അമ്മമാരുടെഏങ്ങലടികള്‍. കാളിയെന്ന എണ്‍പത് കഴിഞ്ഞ മുത്തശ്ശിയുടെ വിട്ടിലേക്ക് കയറിയപ്പോള്‍ അവര്‍ പറഞ്ഞു ഞാന്‍ ആര്‍ക്കും വോട്ട് ചെയ്യില്ല, ഈസമയം സ്ഥാനാര്‍ത്ഥി അവരെ ചേര്‍ത്ത് പിടിച്ച്  കാര്യം തിരക്കി, അതോടെ അടക്കി പിടിച്ചിരുന്ന സങ്കടം ധാരയായി ഒഴുകി, മക്കളുടെ ദുരിതവും പേരക്കുട്ടി നഷ്ടപ്പെട്ടതുമെല്ലാം അവര്‍ വിവരിച്ചു. ഇതെല്ലാം കേട്ട് അവരെ സമാധാനിപ്പിച്ച സ്ഥാനാര്‍ത്ഥി ഇത്തവണ വോട്ട് ചെയ്യേണ്ട ആവശ്യകത അവരെ ബോധ്യപ്പെടുത്തി. ഏറെ നേരത്തെ വര്‍ത്തമാനത്തിനിടെ ഉള്ളിലെ സങ്കടം കടിച്ചമര്‍ത്തി ചെറു പുഞ്ചിരിയോടെ തലയില്‍ കൈവെച്ച് പറഞ്ഞു. മോള്‍ നന്നായി വരും, ഇത്തവണത്തെ വോട്ട് മോള്‍ക്ക് തന്നെ.പിന്നിട് അല്‍പ്പ നേരം കൂടി അവിടെ ചെലവഴിച്ച് പുറത്തിറങ്ങിയപ്പോള്‍ ആറുവയസ്സുകാരി ഓടി വന്ന് കാട്ടുഫലം നീട്ടി. അത് വാങ്ങി പേര് ചോദിക്കും മുമ്പ് ഓടി അമ്മയുടെ പിറക് വശത്തേക്ക് ചാഞ്ഞു. ആനക്കട്ടിയിലെ ഒട്ടുമിക്ക കുടുംബങ്ങളിലും കയറിയിറങ്ങി പിന്തുണ അഭ്യര്‍ത്ഥിച്ചു. ഒപ്പം മോഡി അധികാരത്തില്‍ വരേണ്ട ആവശ്യകതയെകുറിച്ചും ആദിവാസി കുടുംബങ്ങളോട് പറഞ്ഞു മനസ്സിലാക്കി. എല്ലാവര്‍ക്കും ഉറച്ച മനസ്സായിരുന്നു. ''ഇത്തവണ ഞങ്ങടെ വോട്ട് നിങ്ങള്‍ക്കുതന്നെ.'' നിറഞ്ഞ മനസ്സോടെ ഊരില്‍നിന്ന് ഇറങ്ങുമ്പോള്‍ ഒപ്പം യാത്രയാക്കാന്‍ നൂറുകണക്കിന് പേരായിരുന്നു. മല്ലിശ്വരംകോവില്‍,പ്ലാക്കുളം,താവളം,പാലൂര്‍,ചീരന്‍കടവ്,,രംഗനാഥപുരം,പാവടിയുര്‍,കോട്ടത്തറ,ചന്ദക്കാട്,അഗളി,കൊറവന്‍,കുടിയുര്‍,കരംക്കണ്ടി,കക്കപ്പടി എന്നിവിടങ്ങളില്‍ സ്വീകരണം. ഇതിനിടയില്‍ പുതുരില്‍ എത്തിയപ്പേള്‍ വന്‍ ജനസഞ്ചയം. ബിജെപി പ്രവര്‍ത്തകര്‍ക്ക് ഒപ്പം അട്ടപ്പാടിമേഖലയിലെ തമിഴ് മാനില കുങ്കു വെള്ളാള കൗണ്ടര്‍ സമുദായവും,തമിഴ് ഭാഷ ന്യുനപക്ഷ സംഘം പ്രവര്‍ത്തകരും. തങ്ങളുടെ സമുദായത്തിന്റെയും സംഘത്തിന്റെയും പിന്‍തുണ അറിയിക്കാന്‍ എത്തിയതായിരുന്നു അവര്‍. തുടര്‍ നടന്ന സമ്മേളനത്തില്‍  തമിഴ് മാനില കുങ്കു വെള്ളാള കൗണ്ടര്‍ സമുദായം സംസ്ഥാന പ്രസിഡന്റ് ഗോപാലകൃഷ്ണനും തമിഴ് ഭാഷന്യുനപക്ഷ സംഘംഭാരവാഹി മയില്‍സ്വാമിയമായും പിന്‍തുണ അറിയിച്ച് കൊണ്ടുള്ളപ്രഖ്യപനം നടത്തി. ഇതിനിടെ പുതൂര്‍ പഞ്ചായത്തില്‍ പതിനഞ്ച് വര്‍ഷക്കാലം മെംബറായിരുന്ന വെങ്കിടാചലം ബിജെപിയില്‍ ചേര്‍ന്നതായുള്ള പ്രഖ്യപനം കൂടി വന്നതോടെ പ്രവര്‍ത്തകരുടെ ആവേശം അണപ്പൊട്ടി. തനിക്കും പാര്‍ട്ടിക്കും നല്‍കിയ പിന്‍തുണക്ക് നന്ദി പ്രകാശിപ്പിച്ച് കൊണ്ടുള്ള ചെറു പ്രസംഗം. മീന്‍വല്ലം, ശിരുവാണി, കാഞ്ഞിരപ്പുഴ, സൈലന്റ് വാലി അട്ടപ്പാടി കേന്ദ്രങ്ങളെ കോര്‍ത്തിണക്കി ഇക്കോ കള്‍ച്ചറല്‍ ടുറിസം സര്‍ക്യുട്ടിന് അനന്തമായ സാധ്യതയുണ്ടെന്നും ബിജെപി അധികാരത്തില്‍ വന്നാല്‍ ഇതിനായി പരിശ്രമിക്കുമെന്നും ശോഭസുരേന്ദ്രന്‍.അട്ടപ്പാടിയിലെ പരിസ്ഥിതി പുന:സ്ഥാപനത്തിലുടെ ആദിവാസി ജന വിഭാഗത്തിന്റെ ജിവിത നിലവാരം ഉയര്‍ത്തുവനുള്ള പദ്ധതികള്‍ ആവിഷ്‌കരിക്കുമെന്നും അവര്‍ പറഞ്ഞു. ഒടുവില്‍ മണ്ഡലത്തിലെ മറ്റിടങ്ങളിലെ സ്വീകരണത്തിന് ശേഷം സമാപനം നിശ്ചയിച്ച തെങ്ങരയില്‍ എത്തുമ്പോള്‍ നേരം ഏറെ ഇരുട്ടിയിരുന്നു. എന്നാല്‍ അവിടെ യെത്തിയപ്പോള്‍ പ്രവര്‍ത്തകരുടെ ആവേശം അലതല്ലി. സ്ഥാനാര്‍ത്ഥിയെ സ്വീകരിക്കാന്‍ കാത്തു നിന്നിരുന്നത് നൂറുക്കണക്കിന് ബൈക്കുകളുമായിട്ടായിരുന്നു തെങ്ങരയിലെ നേതാക്കളുടെ പ്രസംഗം കഴിഞ്ഞ് സ്വീകരണം ഏറ്റുവാങ്ങാന്‍ എഴുന്നേറ്റപ്പോള്‍ രാത്രിയായി.എന്നിരുന്നാലും പ്രവര്‍കരുടെയും നാട്ടുകാരുടെയും കാത്തിരിപ്പിന് വിരാമമിട്ട് തന്റെ പതിവ് ശൈലിയില്‍ കേന്ദ്ര സംസ്ഥാന സര്‍ക്കാരുകളുടെ കൊള്ളരുതായമകള്‍ക്കെതിരെ ആഞ്ഞടിച്ച് കെണ്ടായിരുന്നു പ്രസംഗം അവസാനിപ്പിച്ചത്.ദേശിയ സമിതിയംഗം ശിവരാജന്‍,ജില്ലാ പ്രസിഡന്റ് സി.കൃഷ്ണകുമാര്‍,മണ്ഡലം നേതാക്കള്‍ എന്നിവരും സ്ഥാനാര്‍ത്ഥിക്കൊപ്പം വിവിധ സ്വീകരണ യോഗങ്ങളില്‍ ഉണ്ടായിരുന്നു.
കൃഷ്ണകുമാര്‍ ആമലത്ത്‌

</TEXT>
</DOC>