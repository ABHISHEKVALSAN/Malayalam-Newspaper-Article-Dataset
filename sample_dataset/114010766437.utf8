<DOC>
<DOCNO>114010766437.utf8</DOCNO>
<TEXT>


           കൂടുതല്‍ ലോ ഫ്ലോര്‍ ബസ്സുകളെന്ന്‌ മന്ത്രി ; കെഎസ്‌ആര്‍ടിസിക്ക്‌ ആശങ്ക    

Tuesday 7 January 2014 9:45 pm IST

        കോഴിക്കോട്‌: കേന്ദ്രത്തിന്റെ ലോ ഫ്ലോര്‍ ബസ്സുകളുടെ സംസ്ഥാന സര്‍വ്വീസ്‌ നടത്തിപ്പിനെക്കുറിച്ച്‌ ആശങ്ക. കൂടുതല്‍ ബസ്സുകള്‍ നാല്‌ മാസത്തിനകം കോഴിക്കോട്ട്‌ നിന്നടക്കം ഓടിത്തുടങ്ങുമെന്ന നഗരവികസന വകുപ്പ്‌ മന്ത്രി മഞ്ഞളാംകുഴി അലിയുടെ പ്രഖ്യാപനമാണ്‌ കെഎസ്‌ആര്‍ടിസി അധികൃതരില്‍ ആശങ്കയും അമ്പരപ്പും ഉണ്ടാക്കിയിരിക്കുന്നത്‌. 
ഏറെ സാഹസപ്പെട്ടാണ്‌ നിലവില്‍ കെഎസ്‌ആര്‍ടിസി എറണാകുളം, തിരുവനന്തപുരം എന്നിവിടങ്ങളില്‍ നിന്ന്‌ ലോ ഫ്ലോര്‍ സര്‍വ്വീസുകള്‍ നടത്തുന്നത്‌. പ്രത്യേക കോര്‍പ്പറേഷന്‍ രൂപീകരിക്കാതെ നടത്തുന്ന ഈ സര്‍വ്വീസുകളുടെ നിലനില്‍പ്പ്‌ തന്നെ സാങ്കേതികമായി ചോദ്യംചെയ്യപ്പെടുമ്പോഴാണ്‌ കോഴിക്കോട്ട്‌ നിന്നും സര്‍വ്വീസിന്‌ നീക്കം. 
കേന്ദ്രസര്‍ക്കാരിന്റെ ജെന്‍റം പദ്ധതിയുടെ ഭാഗമായി ലഭിക്കുന്ന ലോ ഫ്ലോര്‍ ബസ്സുകളുടെ സര്‍വ്വീസിന്‌ പ്രത്യേക കോര്‍പ്പറേഷന്‍ രൂപീകരിക്കണമെന്നാണ്‌ നിബന്ധന. ബസ്സുകള്‍ കേന്ദ്രം നല്‍കുമ്പോള്‍ സംസ്ഥാന സര്‍ക്കാര്‍ ചെയ്യേണ്ടത്‌ ഇക്കാര്യമാണ്‌. ബംഗ്ലുരുവിലും മറ്റും ഇത്തരം സര്‍വ്വീസുകള്‍ക്കായി മെട്രോ കോര്‍പ്പറേഷന്‍ അതത്‌ സംസ്ഥാന സര്‍ക്കാരുകള്‍ രൂപീകരിച്ചിട്ടുണ്ട്‌. എന്നാല്‍ കേരളത്തില്‍ അത്തരമൊരു സംവിധാനമില്ല. പകരം കെഎസ്‌ആര്‍ടിസിയെ തന്നെ അതിന്റെ ചുമതല ഏല്‍പ്പിക്കുകയായിരുന്നു. 
ഇപ്പോള്‍ തിരുവനന്തപുരത്ത്‌ 150 ഉം എറണാകുളത്ത്‌ 170 ഉം ജെന്‍റം ബസ്സുകളാണ്‌ ഓടുന്നത്‌. ഇതിന്റെ കാര്യങ്ങള്‍ നോക്കാനായി ഒരോഫീസര്‍ മാത്രം. വര്‍ക്ക്ഷോപ്പ്‌, പാര്‍ക്കിംഗ്‌ സൗകര്യം, ജീവനക്കാര്‍ തുടങ്ങി അടിസ്ഥാന സൗകര്യങ്ങളൊന്നുമില്ലാതെ, നഷ്ടത്തിലോടുന്ന ഈ സര്‍വ്വീസുകള്‍ എങ്ങിനെ തുടരുമെന്ന്‌ ആശങ്കയിരിക്കെയാണ്‌ കൂടുതല്‍ ബസ്സുകള്‍ ഓടിക്കുമെന്ന മന്ത്രിയുടെ പ്രസ്താവന. കോഴിക്കോട്ട്‌ നൂറ്‌ ബസ്സുകള്‍ ഓടിക്കുമെന്നും പറയുന്നു.
ഇത്‌ സംബന്ധിച്ചൊന്നും കെഎസ്‌ആര്‍ടിസിയുമായി ആശയവിനിമയം പോലും നടത്തിയിട്ടില്ല. കോഴിക്കോട്ട്‌ കെഎസ്‌ആര്‍ടിസിക്ക്‌ ഈ സര്‍വ്വീസ്‌ നടത്തുന്ന കാര്യം ചിന്തിക്കാനാകില്ലെന്ന നിലപാടാണ്‌ അധികൃതര്‍ക്ക്‌. ഇവിടെ ബസ്സ്റ്റാന്റ്‌ നിര്‍മാണം പൂര്‍ത്തിയായിട്ടില്ല. പാര്‍ക്കിംഗ്‌ സൗകര്യമോ ആവശ്യമായ സ്ഥലമോ കെഎസ്‌ആര്‍ടിസിക്കില്ല. എറണാകുളം ഡിപ്പോയില്‍ നിന്നുള്ള രണ്ട്‌ ലോ ഫ്ലോര്‍ ബസ്സുകള്‍ ഇവിടെക്ക്‌ ഓടിച്ചിരുന്നുവെങ്കിലും പിന്നീടത്‌ അധികൃതര്‍ തന്നെ റദ്ദാക്കുകയായിരുന്നു.
എം. കെ. രമേഷ്കുമാര്‍

</TEXT>
</DOC>