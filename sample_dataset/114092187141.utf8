<DOC>
<DOCNO>114092187141.utf8</DOCNO>
<TEXT>


           ആപ്പിന്റെ പ്രചാരണത്തിറങ്ങിയത്‌ തെറ്റിദ്ധരിച്ചെന്ന്‌ കല്‍പ്പന    

Sunday 21 September 2014 10:07 am IST

കൊച്ചി: താന്‍ ആം ആദ്മി പാര്‍ട്ടിയില്‍(ആപ്‌) ചേര്‍ന്നുവെന്ന തരത്തിലുള്ള വാര്‍ത്തകള്‍ അടിസ്ഥാനരഹിതമാണെന്നും ജനസേവാ ശിശുഭവന്‍ ചെയര്‍മാന്‍ ജോസ്‌ മാവേലി തെറ്റിദ്ധരിപ്പിച്ചതുകൊണ്ടാണ്‌ ചാലക്കുടിയിലെ ആപ്‌ സ്ഥാനാര്‍ത്ഥി കെ.എം. നൂറുദീനുവേണ്ടി പ്രചാരണത്തിന്‌ ഇറങ്ങിയതെന്നും നടി കല്‍പ്പന. 
ജനസേവയുമായി ബന്ധപ്പെട്ട യോഗമാണെന്നു കരുതിയാണു പോയത്‌. രാഷ്ട്രീയപാര്‍ട്ടിയുടെ യോഗമാണെന്നു അറിയില്ലായിരുന്നു. താന്‍ അവിടെ പ്രസംഗിച്ചതുപോലും ജനസേവയെക്കുറിച്ചു മാത്രമാണെന്നും കല്‍പ്പന വാര്‍ത്താ സമ്മേളനത്തില്‍ പറഞ്ഞു. 
രാഷ്ട്രീയം തനിക്കു അറിയില്ലെന്നു പറഞ്ഞ കല്‍പ്പന ആപിനു രാജ്യത്തെമ്പാടും കോളിളക്കമുണ്ടാക്കാനായെന്നു നിരീക്ഷിച്ചു. കൂടാതെ എറണാകുളത്തെ ആപിന്റെ സ്ഥാനാര്‍ഥി അനിതാ പ്രതാപിനെ അറിയാമെന്നും ചോദ്യത്തിനുത്തരമായി പറഞ്ഞു. നൂറുദീനെന്ന വ്യക്തിയെ ആദ്യമായി കാണുന്നത്‌ അവിടെവച്ചാണ്‌. പത്തുവര്‍ഷമായി താന്‍ ജനസേവാ ശിശുഭവന്റെ വൈസ്‌ ചെയര്‍പേഴ്സണാണ്‌. അതുകൊണ്ടാണു ജനസേവയുടെ യോഗമാണെന്നു പറഞ്ഞ്‌ ജോസ്‌ മാവേലി ക്ഷണിച്ചപ്പോള്‍ അവിടെ പോയത്‌. ജോസ്‌ മാവേലിയുടെ ഭാഗത്തുനിന്നു ഇത്തരത്തിലുള്ള നടപടിയുണ്ടായതുമൂലം ഇനി ശിശുഭവന്റെ പ്രവര്‍ത്തനങ്ങളില്‍ സഹകരിക്കണോയെന്നു ആലോചിച്ചു തീരുമാനിക്കും. ഈ സംഭവത്തിനുശേഷം ജോസ്‌ മാവേലിയുമായി ആശയവിനിമയം നടത്തിയിട്ടില്ല. 
ഒരു രാഷ്ട്രീയ പാര്‍ട്ടിയിലും ചേരാന്‍ താത്പര്യമില്ല. കഴിഞ്ഞ 25 വര്‍ഷത്തിനിടയില്‍ ഒരു തവണ മാത്രമേ വോട്ട്‌ ചെയ്തിട്ടുള്ളൂ. കലാകാരന്‍മാര്‍ അധികാര സ്ഥാനങ്ങളില്‍ വരണമെന്നു ആഗ്രഹിക്കുന്നു. അതുകൊണ്ടു കലാകാരന്‍മാര്‍ ഏതു പാര്‍ട്ടിയില്‍നിന്നു മത്സരിച്ചാലും താന്‍ അവര്‍ക്കുവേണ്ടി പ്രചാരണത്തിനിറങ്ങും. അമ്മയെന്ന താരസംഘടനയില്‍ അംഗമായ തന്റെ മുഖ്യമന്ത്രി ഇന്നസെന്റും ഉപമുഖ്യമന്ത്രി ഇടവേള ബാബുവുമാണെന്നും കല്‍പ്പന കൂട്ടിച്ചേര്‍ത്തു.
    
</TEXT>
</DOC>