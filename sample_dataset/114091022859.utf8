<DOC>
<DOCNO>114091022859.utf8</DOCNO>
<TEXT>


           മുല്ലപ്പെരിയാര്‍: ഹര്‍ജി പരിഗണിക്കുന്നത് മാറ്റിവച്ചു    

Wednesday 10 September 2014 7:41 pm IST

ന്യൂദല്‍ഹി: മുല്ലപ്പെരിയാര്‍ കേസില്‍ തമിഴ്‌നാടിന് അനുകൂലമായ ജലനിരപ്പ് 142 അടിയായി ഉയര്‍ത്താമെന്ന വിധിക്കെതിരെ കേരളം സമര്‍പ്പിച്ച പുന:പരിശോധനാ ഹര്‍ജി പരിഗണിക്കുന്നത് സുപ്രീംകോടതി മാറ്റിവച്ചു. ഭരണഘടനാ ബെഞ്ചിലെ അംഗങ്ങളെല്ലാം ഹാജരാകാതിരുന്നതിനെ തുടര്‍ന്നാണ് ഹര്‍ജി പരിഗണിക്കല്‍ ഒരാഴ്ച്ചത്തേക്ക് മാറ്റിവച്ചത്.

ജസ്റ്റിസ് ചന്ദ്രമൗലി പ്രസാദ് വിരമിച്ച സ്ഥാനത്തേക്ക് ജസ്റ്റിസ് ജെ.ചലമേശ്വറിനെ ഉള്‍പ്പെടുത്തിയിരുന്നു. ചീഫ് ജസ്റ്റിസ് ആര്‍.എം ലോധയുടെ നേതൃത്വത്തിലുള്ള അഞ്ചംഗ ബെഞ്ചാണ് ഹര്‍ജി പരിഗണിക്കുന്നത്. ഹര്‍ജി ഇന്നലെ പരിഗണിച്ചിരുന്നെങ്കിലും ഉത്തരവ് പുറപ്പെടുവിച്ചിരുന്നില്ല. ഭരണഘടന ബെഞ്ചിലെ എല്ലാ ജഡ്ജിമാരും ഉത്തരവില്‍ ഒപ്പുവെച്ച ശേഷം ഇന്ന് ഉച്ചയോടെ ഉത്തരവ് പരസ്യപ്പെടുത്തുകയുള്ളുവെന്ന് സുപ്രീം കോടതി വൃത്തങ്ങള്‍ അറിയിച്ചിരുന്നത്.

മുല്ലപ്പെരിയാര്‍ വിഷയത്തില്‍ ഭരണഘടനാ ബെഞ്ചിന്റെ കണ്ടെത്തലുകള്‍ ശരിയല്ലെന്നു കാണിച്ചാണ് കേരളം പുന:പരിശോധനാ ഹര്‍ജി നല്‍കിയിരിക്കുന്നത്. അണക്കെട്ടിന്റെ ബലം പരിശോധിക്കുന്നതിനു മുമ്പ് ജലനിരപ്പ് ഉയര്‍ത്താമെന്ന വിധി പ്രസ്താവിച്ചത് ഉചിതമല്ലെന്നും കേരളം ഹര്‍ജിയില്‍ ചൂണ്ടിക്കാട്ടുന്നുണ്ട്.
    
</TEXT>
</DOC>