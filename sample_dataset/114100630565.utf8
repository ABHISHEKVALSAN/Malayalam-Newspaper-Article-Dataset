<DOC>
<DOCNO>114100630565.utf8</DOCNO>
<TEXT>


           കരള്‍ മാറ്റിവയ്ക്കല്‍ ശസ്ത്രക്രിയ  നടത്തിയവരെ കാരുണ്യ  പദ്ധതിയില്‍ ഉള്‍പ്പെടുത്തണമെന്ന്    

Monday 6 October 2014 9:49 pm IST

        തിരുവനന്തപുരം: കരള്‍ മാറ്റിവയ്ക്കല്‍ ശസ്ത്രക്രിയ നടത്തിയവരെ കാരുണ്യ തുടര്‍ചികിത്സാ പദ്ധതിയില്‍ ഉള്‍പ്പെടുത്തണമെന്നു കേരള സ്റ്റേറ്റ് ലിവര്‍ ട്രാന്‍സ്പ്ലാന്റേഴ്‌സ് അസോസിയേഷന്‍(കെഎസ്എല്‍ടിഎ) ആവശ്യപ്പെട്ടു. ലക്ഷക്കണക്കിന് രൂപ മുടക്കി നടത്തിയ കരള്‍ മാറ്റിവയ്ക്കല്‍ ശസ്ത്രക്രിയയ്ക്കു ശേഷം ദുരിത ജീവിതം നയിക്കുന്നവര്‍ ചേര്‍ന്നു രൂപീകരിച്ച സംഘടനയാണ് കെഎസ്എല്‍ടിഎ. 50 ലക്ഷം രൂപയോളം മുടക്കി ചികിത്സ നടത്തിയതിനു ശേഷം നിത്യജീവിതത്തിനു വകയില്ലാതെ കഥനകഥകളുമായി ജീവിതം തള്ളിനീക്കുന്ന 500 ഓളം വ്യക്തികള്‍ ഈ കൂട്ടായ്മയില്‍ അംഗങ്ങളാണ്.സംസ്ഥാനത്ത് കരള്‍ രോഗ ബാധിതരുടെ എണ്ണം ദിനംപ്രതി വര്‍ധിക്കുന്ന സാഹചര്യത്തിലും ഇവരുടെ ചികിത്സയ്ക്കായി സര്‍ക്കാര്‍ സഹായങ്ങള്‍ ഒന്നും ലഭിക്കുന്നില്ല. കാരുണ്യ പദ്ധതിയില്‍ ഉള്‍പ്പെടുത്താമെന്ന് ഉറപ്പു ലഭിച്ചെങ്കിലും കരള്‍ ശസ്ത്രക്രിയയ്ക്കു വിധേയമാകുന്നവര്‍ക്കു 10 ലക്ഷം രൂപയെങ്കിലും സഹായം ലഭിക്കാനുള്ള സംവിധാനങ്ങള്‍ ഒരുക്കണമെന്നാണ് ഇവരുടെ ആവശ്യം. കൂടാതെ കാരുണ്യ തുടര്‍ചികിത്സാ പദ്ധതിയില്‍ ഇവരെ ഉള്‍പ്പെടുത്തണം.

മെഡിക്കല്‍ കോളജുകളില്‍ ഗാസ്‌ട്രോ എന്റോളജി വിഭാഗത്തില്‍ പ്രത്യേക കരള്‍ ശസ്ത്രക്രിയ യൂണിറ്റ് പ്രവര്‍ത്തനം ആരംഭിച്ചാല്‍ തുച്ഛമായ തുകയ്ക്ക് രോഗികള്‍ക്കു ചികിത്സ ലഭിക്കും. ചെന്നൈ മെഡിക്കല്‍ കോളജില്‍ 3 ലക്ഷം രൂപയ്ക്കു കരള്‍ മാറ്റിവയ്ക്കല്‍ ശസ്ത്രക്രിയ നടക്കുമ്പോള്‍ സംസ്ഥാനത്ത് സ്വകാര്യ ആശുപത്രികളില്‍ 50 ലക്ഷം രൂപയോളമാണ് ചെലവാകുന്നത്. സര്‍ക്കാര്‍ ആശുപത്രികളില്‍ വേണ്ട ക്രമീകരണങ്ങളുമില്ല. ഈ സാഹചര്യത്തില്‍ ഭാരിച്ച ചികിത്സാ ചെലവുകളും മരുന്ന് ഉപകരണ വിപണിയിലെ ചൂഷണങ്ങള്‍ക്കും നിരന്തരം വിധേയമാകുന്ന കരള്‍ രോഗികള്‍ക്കുവേണ്ടി സര്‍ക്കാര്‍ അടിയന്തിരമായി ഇടപെടണമെന്നു അസോസിയേഷന്‍ ആവശ്യപ്പെട്ടു. ശസ്ത്രക്രിയയ്ക്ക് ശേഷം ദിവസേന ആയിരക്കണക്കിനു രൂപയുടെ മരുന്നുകള്‍ രോഗിക്ക് വേണ്ടി വരും. ഇത് നീതി സ്‌റ്റോറുകള്‍ വഴി സൗജന്യമായി വിതരണം ചെയ്യണം. സര്‍ക്കാര്‍ ജോലികളില്‍ പ്രത്യേക റിസര്‍വേഷന്‍ നല്‍കി നിയമിക്കണം,കരള്‍ മാറ്റിവയ്ക്കല്‍ ശസ്ത്രക്രിയയ്ക്കു സഹായിച്ച ഡോണര്‍മാര്‍ക്ക് സര്‍ക്കാര്‍ ജോലി ലഭ്യമാക്കണം. തുടങ്ങിയ ആവശ്യങ്ങള്‍ നേടിയെടുക്കുകയാണ് അസോസിയേഷന്റെ ലക്ഷ്യമെന്ന് ഭാരവാഹികള്‍ പറഞ്ഞു. കെഎസ്എല്‍ടിഎ ഭാരവാഹികളായ കെ.എസ്. ബാബു, കെ.ആര്‍.മനോജ്,എം.കെ. ജയപ്രകാശ്, പി.കെ. മോഹനചന്ദ്രന്‍, പി.കെ. ജയന്‍, ശ്രീകല സജീവ് എന്നിവര്‍ പത്രസമ്മേളനത്തില്‍ പങ്കെടുത്തു.
    
</TEXT>
</DOC>