<DOC>
<DOCNO>114032786772.utf8</DOCNO>
<TEXT>


           ഭുള്ളറുടെ ശിക്ഷ ജീവപര്യന്തമായി കുറയ്ക്കുന്നതില്‍ എതിര്‍പ്പില്ലെന്ന്‌ കേന്ദ്രസര്‍ക്കാര്‍    

Thursday 27 March 2014 9:51 pm IST

ന്യൂദല്‍ഹി: ഖാലിസ്ഥാന്‍ ഭീകരന്‍ ദേവീന്ദര്‍സിങ്‌ ഭുള്ളറുടെ വധശിക്ഷ ജീവപര്യന്തമായി കുറയ്ക്കുന്നതില്‍ എതിര്‍പ്പില്ലെന്ന്‌ കേന്ദ്രസര്‍ക്കാര്‍ സുപ്രീംകോടതിയെ അറിയിച്ചു. വധശിക്ഷ കുറയ്ക്കണമെന്നാവശ്യപ്പെട്ട്‌ ഭുള്ളറുടെ ഭാര്യ നല്‍കിയ പുനപരിശോധനാ ഹര്‍ജിയിലാണ്‌ കേന്ദ്രസര്‍ക്കാര്‍ നിലപാട്‌ അറിയിച്ചത്‌. കേസില്‍ ഈ മാസം 31ന്‌ മുമ്പായി ഇടക്കാല ഉത്തരവ്‌ പുറപ്പെടുവിക്കുമെന്ന്‌ ചീഫ്‌ ജസ്റ്റിസ്‌ പി.സദാശിവം അദ്ധ്യക്ഷനായ സുപ്രീംകോടതി ബെഞ്ച്‌ വ്യക്തമാക്കി. 
ദയാഹര്‍ജിയില്‍ തീരുമാനമെടുക്കുന്നതില്‍ കാലതാമസമുണ്ടായതിന്റെ പേരില്‍ ഭുള്ളറുടെ വധശിക്ഷയില്‍ ഇളവു നല്‍കി ജനുവരി 21ന്‌ സുപ്രീംകോടതി ഉത്തരവിട്ടിരുന്നു. 1993ല്‍ ദല്‍ഹിയിലെ കോണ്‍ഗ്രസ്‌ ആസ്ഥാനത്തിനു പുറത്ത്‌ 9 പേര്‍ കൊല്ലപ്പെട്ട കാര്‍ബോംബ്‌ സ്ഫോടനക്കേസിലെ പ്രതിയാണ്‌ ഭുള്ളര്‍. 2001ല്‍ വിചാരണക്കോടതിയും 2002ല്‍ ദല്‍ഹി ഹൈക്കോടതിയും പ്രതിയ്ക്ക്‌ വധശിക്ഷ വിധിച്ചിരുന്നു. 2002ല്‍ത്തന്നെ സുപ്രീംകോടതിയും ഭുള്ളറുടെ വധശിക്ഷ ശരിവെച്ചു. തുടര്‍ന്ന്‌ രാഷ്ട്രപതിക്കു സമര്‍പ്പിച്ച ദയാഹര്‍ജിയില്‍ തീരുമാനമുണ്ടാകാന്‍ പത്തുവര്‍ഷം വൈകി. 2011ലാണ്‌ രാഷ്ട്രപതി ദയാഹര്‍ജി തള്ളിക്കളഞ്ഞത്‌. ഇതേ തുടര്‍ന്നാണ്‌ ഭുള്ളര്‍ ദയാഹര്‍ജിയിലെ കാലതാമസത്തിനെതിരെ സുപ്രീംകോടതിയെ വീണ്ടും സമീപിച്ചത്‌. എന്നാല്‍ കഴിഞ്ഞ ഏപ്രില്‍ 12ന്‌ കാലതാമസത്തിന്റെ പേരില്‍ വധശിക്ഷ കുറയ്ക്കാനാകില്ലെന്ന നിലപാടാണ്‌ കോടതി സ്വീകരിച്ചത്‌. 
ഇതേ തുടര്‍ന്ന്‌, മാനസികനില തകരാറിലായ ഭുള്ളറിനെ വധശിക്ഷയ്ക്ക്‌ വിധിക്കരുതെന്നാവശ്യപ്പെട്ട്‌ ഭാര്യ സമര്‍പ്പിച്ച ഹര്‍ജിയില്‍ ഈ വര്‍ഷം ജനുവരിയില്‍ ശിക്ഷ തടഞ്ഞ്‌ സുപ്രീംകോടതിയുടെ സുപ്രധാനമായ ഉത്തരവുണ്ടായി. ദയാഹര്‍ജി തീര്‍പ്പാക്കുന്നതില്‍ കാലതാമസമുണ്ടായാല്‍ അതുകൊണ്ടുമാത്രം വധശിക്ഷ ഇളവുചെയ്യാവുന്നതാണെന്ന്‌ പറഞ്ഞ കോടതി 15 പേരുടെ വധശിക്ഷയാണ്‌ ജീവപര്യന്തമായി കുറച്ചത്‌. എന്നാല്‍ ഇതോടൊപ്പം മുന്‍പ്രധാനമന്ത്രി രാജീവ്ഗാന്ധി വധക്കേസിലെ പ്രതികളുടെ വധശിക്ഷ ജീവപര്യന്തമായി കുറച്ചതിനേ തുടര്‍ന്ന്‌ പ്രതികളെ മോചിപ്പിക്കാന്‍ തമിഴ്‌നാട്‌ സര്‍ക്കാര്‍ ഉത്തരവിറക്കിയത്‌ വിവാദമായിരുന്നു.
ഇതോടെയാണ്‌ ഭുള്ളറുടെ കേസില്‍ നിലപാടറിയിക്കാന്‍ സുപ്രീംകോടതി കേന്ദ്രസര്‍ക്കാരിന്‌ നിര്‍ദ്ദേശം നല്‍കിയത്‌. ഭുള്ളറുടെ ശിക്ഷ ജീവപര്യന്തമായി കുറയ്ക്കുന്നതില്‍ കേന്ദ്രസര്‍ക്കാര്‍ അനുകൂല നിലപാടെടുത്തതോടെ ഭുള്ളറുടെ മോചനവും വൈകാന്‍ സാധ്യതയില്ല. ഇരുപത്‌ വര്‍ഷത്തിലധികമായി ഭുള്ളര്‍ ജയില്‍ശിക്ഷ അനുഭവിക്കുകയാണെന്നാണ്‌ മനുഷ്യാവകാശ പ്രവര്‍ത്തകരുടെ വാദം.
    
</TEXT>
</DOC>