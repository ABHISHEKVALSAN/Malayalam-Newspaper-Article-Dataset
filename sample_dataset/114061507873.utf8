<DOC>
<DOCNO>114061507873.utf8</DOCNO>
<TEXT>


           ഇറാഖിനെ സഹായിക്കാന്‍ ഇറാനുമെത്തി ബാഗ്ദാദ്‌ അതിര്‍ത്തിയില്‍ യുദ്ധം    

Sunday 15 June 2014 12:46 pm IST

ബാഗ്ദാദ്‌: ഗള്‍ഫ്‌ മേഖലയില്‍ ഒരിക്കല്‍കൂടി ആശങ്കകള്‍ ഉയര്‍ത്തി ഇറാഖില്‍ യുദ്ധകാഹളം. സുന്നി ഭീകരരെ തുരത്താന്‍ ഇറാഖിനെ സഹായിക്കാന്‍ വൈരം മറന്ന്‌ ഇറാനും ഇറങ്ങി. അമേരിക്കയോടൊപ്പം ചേര്‍ന്ന്‌ ഭീകരരെ നേരിടാന്‍ തയ്യാറാണെന്ന്‌ ഇറാന്‍ പറഞ്ഞതോടെ അറബ്‌ മേഖല കൂടുതല്‍ സംഘര്‍ഷഭരിതമായി. ഇറാഖിലേക്ക്‌ എന്തു സഹായവും നല്‍കാന്‍ തയാറാണെന്ന്‌ ഇറാന്‍ പ്രസിഡന്റ്‌ ഹസന്‍ റുഹാനി പറഞ്ഞു. ഭീകരരെ നേരിടാന്‍ വ്യോമാക്രമണത്തിനുള്‍പ്പെടെ ഒരുക്കമാണെന്ന അമേരിക്കയുടെ പ്രഖ്യാപനവും വന്നതോടെ തുറന്നയുദ്ധത്തിനു തൊട്ടു മുമ്പത്തെ അവസ്ഥയാണെങ്ങും. 
ഭീകരര്‍ ബാഗ്ദാദിലേക്ക്‌ കടക്കുന്നത്‌ തടയാന്‍ വ്യോമാക്രമണം നടത്തുമെന്നും ഇതിന്‌ ലോകരാഷ്ട്രങ്ങളുടെ സഹകരണം ആവശ്യമാണെന്നും അമേരിക്ക അറിയിച്ചതിന്‌ തൊട്ടുപിന്നാലെയാണ്‌ ഇറാന്റെ തീരുമാനം. സദ്ദാം ഹുസൈന്റെ ജന്മനാടായ തികൃത്തും രണ്ടാമത്തെ വലിയ നഗരമായ മൊസൂളും പിടിച്ചടക്കിയ സുന്നി ഭീകരര്‍ ഇപ്പോള്‍ ബാഗ്ദാദിലേ അതിര്‍ത്തിയില്‍ സൈന്യവുമായി ഏറ്റുമുട്ടലിലാണ്‌. ബാഗ്ദാദിന്‌ 112 കിലോമീറ്റര്‍ അകലെയുള്ള സമാറ ഭീകരര്‍ സൈന്യത്തിന്റെ കൈയില്‍ നിന്നും ശക്തമായ ഏറ്റുമുട്ടലിനൊടുവില്‍ പിടിച്ചടക്കി. 
സുന്നി ഭീകരരെ നേരിടാന്‍ ഇറാന്‍ 2,000 സൈനികരെ ഇറാഖിലേക്ക്‌ അയച്ചു. സുന്നി ഭീകരരെ ഇറാഖിലെ സുരക്ഷയും സ്ഥിരതയും ഇല്ലാതാക്കാന്‍ അനുദിക്കില്ലെന്ന്‌ റൂഹാനി വ്യാഴാഴ്ച ഇറാഖിലെ ഷിയാ നേതാവായ മാലിക്കിനെ അറിയിച്ചിരുന്നു. 
ദിയാലയുടെ കിഴക്കന്‍ പ്രവിശ്യയിലെ സാദിയ, ജലാവ നഗരങ്ങളാണ്‌ കഴിഞ്ഞ ദിവസം ഭീകരര്‍ പിടിച്ചെടുത്തത്‌. മറ്റു നഗരങ്ങള്‍ പോലെ ബാഗ്ദാദ്‌ അത്ര എളുപ്പം കീഴടക്കാന്‍ ഭീകരര്‍ക്ക്‌ സാധിക്കുന്നില്ല. ഇതിനു തെളിവാണ്‌ സമാരയില്‍ അവര്‍ നേരിട്ട എതിര്‍പ്പ്‌. സൈന്യം തിരിച്ചടിക്കുന്നുണ്ടെങ്കിലും ഭീകരര്‍ സാവധാനത്തിലാണെങ്കിലും മുന്നേറുകതന്നെയാണ്‌. മൂസിലി, തിക്രീത്‌, ബെയ്ജി, നജഫ്‌, കര്‍ബല തുടങ്ങിയ നഗരങ്ങളില്‍ ഭികരരോട്‌ ഏറ്റുമുട്ടലിനു പോലും ഒരുങ്ങാതെയാണ്‌ ആയുധങ്ങളും മറ്റും ഉപേക്ഷിച്ച്‌ ഇറാഖ്‌ സൈന്യം പലായനം ചെയ്തത്‌. അതിര്‍ത്തിയില്‍ ഇപ്പോഴും സൈന്യവും ഭീകരരും തമ്മില്‍ ശക്തമായ ഏറ്റുമുട്ടല്‍ തുടരുകയാണ്‌.
    
</TEXT>
</DOC>