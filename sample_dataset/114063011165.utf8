<DOC>
<DOCNO>114063011165.utf8</DOCNO>
<TEXT>


           ശിക്ഷ ജീവപര്യന്തമായതിന് ദൈവത്തോട് നന്ദി പറയണം    

Monday 30 June 2014 9:39 pm IST

ന്യൂദല്‍ഹി:ജീവപര്യന്തം ശിക്ഷയില്‍ ഇളവു നല്‍കണമെന്ന് അപേക്ഷിച്ച് പുത്തൂര്‍ ഷീല വധക്കേസിലെ രണ്ടാം പ്രതി കനകരാജ് നല്‍കിയ ഹര്‍ജി സുപ്രീം കോടതി തള്ളി. കേസിലെ സാക്ഷിയും കൊല്ലപ്പെട്ട ഷീലയുടെ അമ്മയുമായ കാര്‍ത്യായനിയുടെ മൊഴിയില്‍ വൈരുദ്ധ്യങ്ങള്‍ ഉണ്ടെന്നും അവ കണക്കിലെടുത്ത് തന്റെ ജീവപര്യന്തം ശിക്ഷ കുറയ്ക്കണമെന്നുമായിരുന്നു കനകരാജിന്റെ ആവശ്യം. എന്നാല്‍ സാക്ഷിമൊഴിയില്‍  സംശയിക്കേണ്ടതില്ലെന്ന് കോടതി വ്യക്തമാക്കി. വധശിക്ഷ ജീവപര്യന്തമായി കുറച്ചതിന് ദൈവത്തോട് നന്ദി പറയുകയാണ് ചെയ്യേണ്ടതെന്ന് ജസ്റ്റീസ്  എസ്‌ജെ മുഖോപാദ്ധ്യായയുടെ അധ്യക്ഷതയിലുള്ള  ബെഞ്ച് ചൂണ്ടിക്കാട്ടി.

2010 മാര്‍ച്ചിലാണ് കവര്‍ച്ചക്കിടെ ഷീലയെ കഴുത്തറുത്തു കൊന്നത്.  ഒന്നാം പ്രതി സമ്പത്ത് കസ്റ്റഡിയില്‍ മരിച്ചത് വലിയ വിവാദമായിരുന്നു. ഉന്നത പോലീസ് ഉദ്യോഗസ്ഥര്‍ വരെ പ്രതികളായ ഈ കേസ് സിബിഐയാണ് അന്വേഷിച്ചത്. ഈ കേസിലെ അന്വേഷണ ഉദ്യോഗസ്ഥനായ സിബിഐ ഡിവൈഎസ്പി ഹരിദത്ത് ജീവനൊടുക്കിയത് വലിയ കോലാഹലമുണ്ടാക്കിയിരുന്നു.കേസ് മുക്കാനുള്ള നീക്കങ്ങളെ എതിര്‍ത്തതിനെത്തുടര്‍ന്ന് ഹരിദത്തിനെ ഉന്നതര്‍ പീഡിപ്പിച്ചിരുന്നു. ഇതില്‍ മനംനൊന്താണ് അദ്ദേഹം ജീവനൊടുക്കിയത്.

    
</TEXT>
</DOC>