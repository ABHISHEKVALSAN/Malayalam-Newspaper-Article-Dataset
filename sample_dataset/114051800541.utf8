<DOC>
<DOCNO>114051800541.utf8</DOCNO>
<TEXT>


           ആര്‍എസ്പി മുന്നണി വിട്ടത് തിരിച്ചടിയായെന്ന് പിബി    

Sunday 18 May 2014 3:52 pm IST

ന്യൂദല്‍ഹി: കേരളത്തില്‍ കൊല്ലം സീറ്റ് നല്‍കാത്തതിനെ തുടര്‍ന്ന് ആര്‍എസ്പി ഇടതുമുന്നണി വിട്ടത് തിരിച്ചടിയായെന്ന് സിപിഎം പോളിറ്റ് ബ്യൂറോ വിലയിരുത്തല്‍. ആര്‍എസ്പിയുടെ വിട്ടുപോക്ക് അണികളില്‍ ആശയക്കുഴപ്പത്തിനിടയാക്കി. വിട്ടുപോയതിന്റെ  കാരണങ്ങള്‍ ജനങ്ങളെ ബോദ്ധ്യപ്പെടുത്തുന്നതിലും വീഴ്ച വന്നുവെന്നും യോഗത്തില്‍ അഭിപ്രായം ഉയര്‍ന്നു.

തെരഞ്ഞെടുപ്പുഫലം വിലയിരുത്താന്‍ ചേര്‍ന്ന സിപിഎം പിബി യോഗത്തിലാണ് ഈ നിരീക്ഷണം. സംസ്ഥാനത്ത് യുഡിഎഫിന് അനുകൂലമായി ന്യൂനപക്ഷവോട്ടുകള്‍ കേന്ദ്രീകരിച്ചെന്നും പിബി യോഗം നിരീക്ഷിച്ചു. ന്യൂനപക്ഷങ്ങളുടെ വിശ്വാസം നേടിയെടുക്കാനായെങ്കിലും അത് വോട്ടായി മാറ്റുന്നതില്‍ വേണ്ടത്ര വിജയിക്കാനായില്ലെന്നും യോഗം വിലയരുത്തി.

സിപിഎം കേന്ദ്ര സെക്രട്ടേറിയറ്റും ഇന്നു ദല്‍ഹിയില്‍ ചേര്‍ന്നു. ദേശീയതലത്തില്‍ ഇടതുപക്ഷത്തിനുണ്ടായ കനത്ത തിരിച്ചടിയും കേരളത്തില്‍ വേണ്ടത്ര പ്രകടനം കാഴ്ചവയ്ക്കാനാകാത്തതും പിബി ചര്‍ച്ച ചെയ്തു.  സംസ്ഥാനത്ത് തിരുവനന്തപുരത്തും കൊല്ലത്തുമുണ്ടായ വോട്ടുചോര്‍ച്ചയും ചര്‍ച്ചയില്‍ ഉയര്‍ന്നുവന്നു. ബംഗാളിലെ കനത്ത പരജയത്തിന് എല്ലാവര്‍ക്കും ഉത്തരവാദിത്തമുണ്ടെന്ന് പാര്‍ട്ടി സംസ്ഥാന സെക്രട്ടറി ബിമന്‍ ബോസ് പറഞ്ഞു.
    
</TEXT>
</DOC>