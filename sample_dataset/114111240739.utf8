<DOC>
<DOCNO>114111240739.utf8</DOCNO>
<TEXT>


           റബര്‍ വിലയിടിവു തടയാന്‍ വാഗ്ദാനം ചെയ്തിരുന്ന ടയര്‍ ഫാക്ടറി മാണി തുടങ്ങണം: പി.സി തോമസ്    

Wednesday 12 November 2014 6:57 pm IST

        കോട്ടയം: 1991-1992 കാലത്തെ റബറിന്റെ വിലയിടിവ് രൂക്ഷമായപ്പോള്‍ കര്‍ഷകരെ സഹായിക്കുവാന്‍ ഒരു വന്‍കിട ടയര്‍ ഫാക്ടറി പാലായില്‍ തുടങ്ങുവാനായി വന്‍തോതില്‍ ജനങ്ങളില്‍ നിന്ന് പണം സംഭരിച്ചുവെങ്കിലും നാളിതുവരെ തുടങ്ങാത്ത ആ സംരംഭം തുടങ്ങുവാന്‍ ഇപ്പോഴെങ്കിലും ധനമന്ത്രി കെ.എം. മാണി തയ്യാറാകണമെന്ന് കേരള കോണ്‍ഗ്രസ് ചെയര്‍മാന്‍ പി.സി തോമസ് ആവശ്യപ്പെട്ടു.

മുപ്പതില്‍പരം സഹകരണബാങ്കുകള്‍ 5, 10, 20 ലക്ഷം രൂപവീതം കെ.എം. മാണി ചെയര്‍മാനായ 'പാലാഴി ടയര്‍' കമ്പനിക്ക് നല്‍കി. 40 ഏക്കര്‍ സ്ഥലം പാലായ്ക്കടുത്ത് വലവൂര്‍ എന്ന സ്ഥലത്ത് 23 വര്‍ഷങ്ങള്‍ക്ക് മുമ്പ് വാങ്ങി കമ്പനിയുടെ ബോര്‍ഡ് മാത്രം സ്ഥാപിച്ചിട്ടുണ്ട്. പല പ്രാവശ്യം കെ.എം മാണി വിദേശരാജ്യങ്ങളിലുള്ള മലയാളികളെ സന്ദര്‍ശിച്ചും അല്ലാതെയും പണം സമ്പാദിച്ചു. ടയര്‍ കമ്പനികളില്‍ ജോലി വാഗ്ദാനം നല്‍കി 25000 രൂപ വീതം നൂറുകണക്കിന് ചെറുപ്പക്കാരില്‍ നിന്ന് സംഭരിച്ചു. ലണ്ടനിലുള്ള ലോകോത്തര ടയര്‍ കമ്പനിയുമായി ചേര്‍ന്ന് ലോകനിലവാരമുള്ള വന്‍ ടയര്‍കമ്പനിയാണ് തുടങ്ങുന്നതെന്ന് കമ്പനി ചെയര്‍മാന്‍ കെ.എം മാണി പ്രഖ്യാപിച്ചു.

പക്ഷേ ഒന്നും സംഭവിച്ചില്ല. ഫാക്ടറി തുടങ്ങിയില്ല. അതിനുള്ള ഒരു നടപടിയും ഉണ്ടായില്ല. കണക്കിന്‍ പ്രകാരം 23 വര്‍ഷംമുമ്പ് പിരിഞ്ഞ് കിട്ടിയതായി കാണിച്ചിരിക്കുന്നത് തന്നെ അഞ്ച് കോടി രൂപയ്ക്കടുത്തുണ്ട്. ആര്‍ക്കും ഇന്നേവരെ അവര്‍ മുടക്കിയ തുകയോ പലിശയോ ഡിവിഡന്റോ ലാഭമോ കിട്ടിയിട്ടില്ല. വന്‍ അഴിമതിയായി ഈ വിവരങ്ങള്‍ ഇന്നത്തെ ചീഫ്‌വിപ്പ് പി.സി ജോര്‍ജ്ജ് ഉള്‍പ്പെടെ പലരും ആ കാലത്ത് അസംബ്ലയില്‍ അവതരിപ്പിച്ചിരുന്നു.

കെ.എം മാണിക്കെതിരെ വന്‍ കോഴവിവാദം ഉയര്‍ന്നിട്ടും ഒരു കേസ് പോലും ഇന്നേവരെ രജിസ്റ്റര്‍ ചെയ്യപ്പെടാത്ത സാഹചര്യത്തില്‍ ഇന്നത്തെ റബര്‍ വിലയിടിവ് കണക്കിലെടുത്ത് കെ.എം. മാണി കര്‍ഷകരോടും ജനങ്ങളോടും പറഞ്ഞ വാഗ്ദാനം ഇന്നെങ്കിലും പാലിക്കണമെന്നും 'പാലാഴി ടയേഴ്‌സ്' എന്ന വന്‍കിട ടയര്‍ ഫാക്ടറി തുടങ്ങണമെന്നും പി.സി തോമസ് ആവശ്യപ്പെട്ടു. അല്ലാത്തപക്ഷം പാലാഴി ടയേഴ്‌സ് ഒരു വന്‍കിട ടയര്‍കമ്പനിയുമായി ചേര്‍ന്ന് 'മുക്കി' എന്ന പി.സി ജോര്‍ജ്ജിന്റെ അഴിമതി ആരോപണം അന്വേഷിക്കുവാന്‍ കേരള സര്‍ക്കാര്‍ തയ്യാറാകണമെന്നും പി.സി തോമസ് ആവശ്യപ്പെട്ടു.
    
</TEXT>
</DOC>