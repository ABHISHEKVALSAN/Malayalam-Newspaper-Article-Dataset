<DOC>
<DOCNO>114101332375.utf8</DOCNO>
<TEXT>


            ശബരിമല റോഡുകളുടെ അറ്റകുറ്റപ്പണികള്‍ പ്രഖ്യാപനത്തില്‍ ഒതുങ്ങിയേക്കും    

Monday 13 October 2014 8:29 pm IST

        പത്തനംതിട്ട: ശബരിമല റോഡുകളുടെ അറ്റകുറ്റപണികള്‍ക്ക് ഭരണാനുമതി വൈകിപ്പിച്ചത് അഴിമതിക്കെന്ന് ആരോപണം. ഇ-ടെണ്ടര്‍ ഒഴിവാക്കി പത്രപരസ്യം വഴി ദര്‍ഘാസ് ക്ഷണിക്കാനുള്ള നീക്കം ചില കരാറുകാരെ മാത്രം ലക്ഷ്യമിട്ടുള്ളതാണെന്നാണ് ആരോപണം .

ടെണ്ടര്‍ സ്വീകരിക്കുന്നതിന്റെ ആദ്യഘട്ടമായി പത്തനംതിട്ട ജില്ലയില്‍ ഇന്നലെ നോട്ടീസ് ഇറക്കിയിരുന്നു. ഇന്ന് ടെണ്ടര്‍ നടപടികള്‍ ആരംഭിക്കും. മൂന്നുദിവസത്തിനകം നടപടികള്‍ പൂര്‍ത്തിയാക്കും. ഈ ആഴ്ചയില്‍തന്നെ മറ്റ് ജില്ലകളിലും ടെണ്ടര്‍ പൂര്‍ത്തിയാക്കും.

എല്ലാവര്‍ഷവും ആഗസ്റ്റിലാണ് ഭരണാനുമതി നല്‍കുക. എന്നാല്‍ ഇക്കുറി സാമ്പത്തിക പ്രതിസന്ധിയുടെ പേരില്‍ നടപടി വൈകിപ്പിച്ചു. അനുമതി നല്‍കിയാലും ഇവയുടെ ബില്ലുകള്‍ പാസാക്കുന്നത് ഒരുവര്‍ഷത്തിന് ശേഷമായിരിക്കും.

അപ്പോഴത്തെ സമ്പദ് രംഗം കണക്കിലെടുത്താണോ ഭരണാനുമതി വൈകിപ്പിച്ചതെന്ന് കരാറുകാര്‍ ചോദിക്കുന്നു. 2013 നവംബര്‍ 29 വരെയുള്ള ബില്ലുകളാണ് സര്‍ക്കാര്‍ മാറി നല്‍കിയിട്ടുള്ളത്. 30, 31 തീയതികളിലെ ബില്ലുകള്‍ പാസ്സാക്കിയിട്ടില്ല. ഈ രണ്ട് ദിവസങ്ങളില്‍ വന്‍തുകകളുടെ ബില്ലുകളാണ് മാറാനുള്ളത്.

ഇ-ടെണ്ടര്‍ ഒഴിവാക്കിയത് കാലതാമസം ഇല്ലാതാക്കാനെന്നാണ് വ്യാഖ്യാനം. ടെണ്ടറുകള്‍ പരിശോധിച്ച് കരാറുകാരനെ നിശ്ചയിക്കും. അന്നു വൈകിട്ടുതന്നെ അവര്‍ക്ക് ജോലി ചെയ്യാനുള്ള അനുമതി നല്‍കും. തുടര്‍ന്ന് എല്ലാം കരാറുകാരന്റെ ചുമലിലാകും. ടാറിംഗിനാവശ്യമായ വസ്തുക്കള്‍, യന്ത്രസാമഗ്രികള്‍, തൊഴിലാളികള്‍ ഇതെല്ലാം സംഘടിപ്പിച്ച് പ്രവര്‍ത്തി തുടങ്ങിയാല്‍ 15 ദിവസമാണ് പണിപൂര്‍ത്തിയാക്കാന്‍ കരാറുകാരന്റെ മുന്നിലുണ്ടാകുക.

ശബരിമല തീര്‍ത്ഥാടനത്തിന് ഇനി ഒരുമാസം മാത്രമാണ് . കരാറുകാരെല്ലാം ഒരേ സമയം റോഡ് നവീകരണത്തിനിറങ്ങുമ്പോള്‍ മെറ്റലിനും ടാറിനും ദൗര്‍ലഭ്യം നേരിടും. കൊച്ചിന്‍ റിഫൈനറിയെയാണ് ടാറിന് ആശ്രയിക്കുന്നത്. എന്നാല്‍ കുടിശ്ശിക ഇനത്തില്‍ കോടികളാണ് സംസ്ഥാന സര്‍ക്കാര്‍ കൊച്ചിന്‍ റിഫൈനറിക്ക് നല്‍കാനുള്ളത്.

അതിനാല്‍ ഇക്കുറി ടാര്‍ ലഭ്യമാകുമോ എന്ന് ഉറപ്പില്ല. വാടകയ്ക്ക് യന്ത്രസാമഗ്രികള്‍ എടുക്കുന്നവര്‍ക്ക് തുക കൂടുതല്‍ നല്‍കേണ്ടതായും വരും. യന്ത്രങ്ങള്‍ നേടിയെടുക്കാനും മത്സരമുണ്ടാകും. തൊഴിലാളികളാണ് പിന്നീട് കരാറുകാര്‍ നേരിടുന്ന പ്രധാന വെല്ലുവിളി. അന്യസംസ്ഥാന തൊഴിലാളികള്‍ ദീപാവലിയോടനുബന്ധിച്ച് ഉത്തരേന്ത്യയിലേക്ക് മടങ്ങിക്കഴിഞ്ഞു.

ഈ സാഹചര്യത്തില്‍ ശബരിമല റോഡുകളുടെ ടാറിംഗ് പ്രഖ്യാപനത്തില്‍മാത്രം ഒതുങ്ങും. കൂടാതെ പേരിനുമാത്രം ടാറിംഗ് നടക്കുമ്പോള്‍ ഉദ്യോഗസ്ഥ തലങ്ങളില്‍ വരെ അഴിമതിക്ക് അരങ്ങ് ഒരുങ്ങും.അനുകൂലമായ കാലാവസ്ഥയില്‍ പണി പൂര്‍ത്തിയാക്കാന്‍ കഴിയില്ലെന്ന സ്ഥിതിയും നിലവിലുണ്ട്.
    
</TEXT>
</DOC>