<DOC>
<DOCNO>114060706142.utf8</DOCNO>
<TEXT>


           അമ്മ ട്രെയിനുമുന്നില്‍ ചാടി ആത്മഹത്യ ചെയ്തു    

Saturday 7 June 2014 10:26 pm IST

        ഒറ്റപ്പാലം: മകളുടെ വിവാഹത്തിന്‌ കരുതിവച്ചിരുന്ന സ്വര്‍ണവും പണവും മോഷണംപോയതില്‍ മനംനൊന്ത്‌ അമ്മ ട്രെയിനുമുന്നില്‍ ചാടി ആത്മഹത്യ ചെയ്തു. മീറ്റ്ന പടിഞ്ഞാറേതില്‍ ശോഭന (40) യാണ്‌ വെള്ളിയാഴ്ച രാത്രി ആത്മഹത്യ ചെയ്തത്‌. ഇവരുടെ ഭര്‍ത്താവും വര്‍ഷങ്ങള്‍ക്കുമുമ്പ്‌ ട്രെയിനുമുന്നില്‍ ചാടി ആത്മഹത്യ ചെയ്യുകയായിരുന്നു. മകളോട്‌ താന്‍ അയല്‍വീട്ടില്‍ പോകുകയാണെന്നു പറഞ്ഞാണ്‌ ശോഭ പുറത്തിറങ്ങിയത്‌. കുറേനേരം കഴിഞ്ഞിട്ടും മടങ്ങിവരാത്തതിനെ തുടര്‍ന്നു നടത്തിയ അന്വേഷണത്തിലാണ്‌ മരണവിവരം അറിഞ്ഞത്‌. 
കഴിഞ്ഞദിവസം ഇവരുടെ വീട്ടില്‍നിന്നും എട്ടുപവന്റെ സ്വര്‍ണാഭരണവും 41,300 രൂപയും കവര്‍ന്നിരുന്നു. കിടപ്പുമുറിയിലെ അലമാരയില്‍ സൂക്ഷിച്ചിരുന്ന ആറരപവനും ശോഭനയുടെ കഴുത്തിലുണ്ടായിരുന്ന ഒന്നരപവന്‍ മാലയുമാണ്‌ മോഷണംപോയത്‌. ബാഗിലും അരിപാത്രത്തിലുമായിട്ടായിരുന്നു പണം സൂക്ഷിച്ചിരുന്നത്‌. ഈമാസം അവസാനം മകള്‍ ലിഷയുടെ വിവാഹം നടക്കാനിരിക്കുകയായിരുന്നു. ഇതിനുവേണ്ടി ബാങ്കില്‍നിന്നു വായ്പയെടുത്ത്‌ പണയത്തിലുണ്ടായിരുന്ന സ്വര്‍ണാഭരണങ്ങള്‍ തിരിച്ചെടുത്തിരുന്നു. ഇതാണ്‌ മോഷണം പോയത്‌.വീടിന്റെ അടുക്കളഭാഗത്തെ മുറിയിലെ ഓടിളക്കി അകത്തുകടന്നായിരുന്നു മോഷണം. വിവാഹം നടക്കില്ലെന്ന്‌ ഉറപ്പായതോടെയാണ്‌ ശോഭന ആത്മഹത്യ ചെയ്തതെന്നാണ്‌ സൂചന. മറ്റൊരു മകള്‍: ലീന. ഒറ്റപ്പാലം പോലീസ്‌ മേല്‍നടപടികള്‍ സ്വീകരിച്ചു.
    
</TEXT>
</DOC>