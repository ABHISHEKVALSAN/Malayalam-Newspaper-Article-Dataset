<DOC>
<DOCNO>114101532843.utf8</DOCNO>
<TEXT>


           സര്‍ക്കാര്‍ വാക്ക് പാലിച്ചില്ല കോതമംഗലം നഴ്‌സിംഗ് സമരം നേതാക്കള്‍ കോടതി കയറിയിറങ്ങുന്നു    

Wednesday 15 October 2014 8:39 pm IST

        കൊച്ചി: സംസ്ഥാനത്ത് ഏറെ ചര്‍ച്ച ചെയ്ത കോതതമംഗലം നഴ്‌സിംഗ് സമരം അവസാനിച്ചിട്ട് രണ്ട്‌വര്‍ഷം പിന്നിട്ടുവെങ്കിലും നേതാക്കള്‍ ഇന്നും കോടതി കയറിയിറങ്ങുന്നു. സമരക്കാര്‍ക്കും അനുഭാവം  ്രപകടിപ്പിച്ച് സമരത്തില്‍ പങ്കെടുത്ത രാഷ്ട്രീയ-ട്രേഡ് യൂണിയന്‍ നേതാക്കള്‍ക്കെതിരെയും കേസെടുക്കില്ലെന്ന സര്‍ക്കാരിന്റെ ഉറപ്പ് വെറുതെയായി.

2012 ഏപ്രില്‍ 24 നാണ് കോതമംഗലം മാര്‍ബസേലിയോസ് ആശുപത്രിയിലെ 120 നഴ്‌സുമാര്‍ വേതനവര്‍ധനവ് ആവശ്യപ്പെട്ട് സമരരംഗത്തിറങ്ങിയത്. നഴ്‌സസ് അസോസിയേഷന്റെ നേതൃത്വത്തിലായിരുന്നു സമരം ആരംഭിച്ചത്. സമരത്തെ ആശുപത്രി മാനേജ്‌മെന്റ് അടിച്ചമര്‍ത്താന്‍ തുടങ്ങിയപ്പോള്‍ ബിഎംഎസ്, സിഐടിയു, എഐടിയുസി, എച്ച്എംഎസ് തുടങ്ങിയ യൂണിയനുകളും ബിജെപി, യുവമോര്‍ച്ച, ഡിവൈഎഫ്‌ഐ തുടങ്ങിയ സംഘടനകളും നഴ്‌സുമാരുടെ സമരത്തിന് അഭിവാദ്യം പ്രകടിപ്പിച്ച് രംഗത്തുവന്നിരുന്നു.

നൂറ് ദിവസം പിന്നിട്ടിട്ടും സമരം ഒത്തുതീര്‍പ്പാകാത്തതിനെത്തുടര്‍ന്ന് സമരത്തില്‍ പങ്കെടുത്ത മൂന്ന് നഴ്‌സുമാര്‍ ആശുപത്രിയുടെ ഏറ്റവും മുകളില്‍ കയറി ആത്മഹത്യക്ക് തയ്യാറെടുത്തതോടെ സമരത്തിന്റെ രൂപവും ഭാവവും മാറി

കോതമംഗലം സംഘര്‍ഷഭരിതമായി. പലതവണ പ്രകടനക്കാരും പോലീസും ഏറ്റുമുട്ടി. പിന്നീട് സര്‍ക്കാര്‍ ആശുപത്രി മാനേജ്‌മെന്റുമായി ചര്‍ച്ച നടത്തുകയും നഴ്‌സുമാരുടെ ആവശ്യങ്ങള്‍ അംഗീകരിക്കുകയുമായിരുന്നു. ചര്‍ച്ചയില്‍ സമരക്കാര്‍ക്കെതിരെയും സമരത്തിന് അനുഭാവം പ്രകടിപ്പിച്ച ട്രേഡ് യൂണിയന്‍ രാഷ്ട്രീയനേതാക്കള്‍ക്കെതിരെയുള്ള പോലീസ് കേസുകള്‍ പിന്‍വലിക്കാനും ധാരണയുണ്ടായിരുന്നു. എന്നാല്‍ സമരം അവസാനിച്ച് രണ്ടുവര്‍ഷം കഴിഞ്ഞിട്ടും സര്‍ക്കാര്‍ അതിന് തയ്യാറായില്ല.
    
</TEXT>
</DOC>