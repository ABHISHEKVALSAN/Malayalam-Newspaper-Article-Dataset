<DOC>
<DOCNO>114011668772.utf8</DOCNO>
<TEXT>


           ബിജെപി നിര്‍വാഹകസമിതിക്ക്‌ ഇന്ന്‌ തുടക്കം    

Thursday 16 January 2014 10:26 pm IST

ന്യൂദല്‍ഹി: പൊതു തെരഞ്ഞെടുപ്പ്‌ തയ്യാറെടുപ്പുകള്‍ക്കായി ബിജെപി ദേശീയ നിര്‍വാഹക സമിതിയോഗത്തിന്‌ ഇന്ന്‌ തുടക്കം. രാവിലെ 10.30ന്‌ എന്‍എംഡിസി ഹാളില്‍ ദേശീയ പ്രസിഡന്റ്‌ രാജ്നാഥ്സിങ്‌ നിര്‍വാഹക സമിതി ഉദ്ഘാടനം നിര്‍വഹിക്കും. മുതിര്‍ന്ന ബിജെപി നേതാവ്‌ എല്‍.കെ അദ്വാനി, ബിജെപി പ്രധാനമന്ത്രി സ്ഥാനാര്‍ത്ഥി നരേന്ദ്രമോദി തുടങ്ങിയ ദേശീയ നേതാക്കള്‍ പ്രസംഗിക്കും. ദേശീയ രാഷ്ട്രീയത്തിലെ സംഭവ വികാസങ്ങള്‍, വിവിധ സംസ്ഥാനങ്ങളിലെ തെരഞ്ഞെടുപ്പ്‌ തയ്യാറെടുപ്പുകള്‍, സ്ഥാനാര്‍ത്ഥിത്വം സംബന്ധിച്ച പൊതു ചര്‍ച്ചകള്‍ എന്നിവ നടക്കും. നാളെ വൈകിട്ടു വരെ നടക്കുന്ന നിര്‍വാഹകസമിതി യോഗത്തില്‍ കേരളത്തില്‍ നിന്നും എട്ടു പേര്‍ പങ്കെടുക്കും. സംസ്ഥാന പ്രസിഡന്റ്‌ വി.മുരളീധരന്‍, ദേശീയ സെക്രട്ടറി പി.കെ കൃഷ്ണദാസ്‌, ഒ.രാജഗോപാല്‍, സി.കെ പദ്മനാഭന്‍, അഡ്വ.പി.എസ്‌ ശ്രീധരന്‍പിള്ള, ശോഭാ സുരേന്ദ്രന്‍, ജോര്‍ജ്ജ്‌ കുര്യന്‍, കെ.ആര്‍ ഉമാകാന്തന്‍ എന്നിവരാണ്‌ പങ്കെടുക്കുന്നത്‌. 
നാളെ രാവിലെ ആരംഭിക്കുന്ന ദേശീയ കൗണ്‍സില്‍ യോഗത്തില്‍ എല്ലാ സംസ്ഥാനങ്ങളില്‍ നിന്നുമുള്ള ജില്ല, മേഖലാ തല ഭാരവാഹികള്‍, ദേശീയ കൗണ്‍സില്‍ അംഗങ്ങള്‍ എന്നിവര്‍ പങ്കെടുക്കും. കേരളത്തില്‍ നിന്നും അമ്പതോളം പേര്‍ കൗണ്‍സിലില്‍ പങ്കെടുക്കുന്നുണ്ട്‌. വിവിധ തെരഞ്ഞെടുപ്പ്‌ തന്ത്രങ്ങളും താഴേത്തട്ടിലുള്ള പ്രവര്‍ത്തന സജ്ജീകരണങ്ങളും യോഗത്തില്‍ വിലയിരുത്തും. പൊതു തെരഞ്ഞെടുപ്പ്‌ പ്രഖ്യാപിക്കാന്‍ ആഴ്ചകള്‍ മാത്രം ബാക്കി നില്‍ക്കേ ബൂത്ത്‌ തല പ്രവര്‍ത്തനങ്ങള്‍ ശക്തിപ്പെടുത്തുന്നതിനാണ്‌ ബിജെപി പ്രാധാന്യം നല്‍കുന്നത്‌. ഇതിനു പുറമേ പത്തുകോടി ഭവനങ്ങള്‍ സന്ദര്‍ശിക്കുന്ന ബൃഹത്തായ സമ്പര്‍ക്ക പരിപാടികളും ബിജെപി സംഘടിപ്പിക്കുന്നുണ്ട്‌.
    
</TEXT>
</DOC>