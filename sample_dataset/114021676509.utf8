<DOC>
<DOCNO>114021676509.utf8</DOCNO>
<TEXT>


           ആം ആദ്മി 20 സ്ഥാനാര്‍ഥികളെ പ്രഖ്യാപിച്ചു    

Sunday 16 February 2014 9:57 pm IST

        ന്യൂദല്‍ഹി: ഇരുപത്‌ മണ്ഡലങ്ങളിലെ സ്ഥാനാര്‍ത്ഥിപ്പട്ടിക പ്രഖ്യാപിച്ച്‌ ലോക്സഭാ തെരഞ്ഞെടുപ്പിനുണ്ടെന്ന്‌ ആംആദ്മി പാര്‍ട്ടി വ്യക്തമാക്കി. ദല്‍ഹിയില്‍ തന്നെയാണ്‌ മുഖ്യമായും പാര്‍ട്ടി ശ്രദ്ധിക്കുന്നത്‌. ദല്‍ഹിയിലെ ചാന്ദ്നി ചൗക്കില്‍ കേന്ദ്രമന്ത്രി കപില്‍ സിബലിനെതിരെ അശുതോഷ്‌ മത്സരിക്കും. 
മണ്ഡലങ്ങള്‍ അനുസരിച്ച്‌ ജയസാധ്യതയുള്ള സ്ഥാനാര്‍ത്ഥികളെ പ്രഖ്യാപിക്കുന്നതിനു പകരം പ്രമുഖരായ രാഷ്ട്രീയ നേതാക്കള്‍ മത്സരിക്കുന്ന സ്ഥലങ്ങളില്‍ എതിര്‍ സ്ഥാനാര്‍ത്ഥികളായി മത്സരിക്കുന്ന തന്ത്രമാണ്‌ എഎപിയുടേത്‌. രാഹുല്‍ ഗാന്ധിക്കെതിരെ കുമാര്‍ ബിശ്വാസ്‌,നിതിന്‍ ഗഡ്കരിക്കെതിരെ അഞ്ജലി ഡമാനിയ,മനീഷ്‌ തീവാരിക്കെതിരെ അഡ്വ.എച്ച്‌എസ്‌ ഫൂല്‍ക്ക എന്നിവര്‍ മത്സരിക്കും. മേധാ പട്കര്‍,മീരാ സന്യാല്‍ എന്നിവര്‍ മുംബൈയില്‍ മത്സരിക്കും. രാഹുല്‍ഗാന്ധിയുടെ രാഷ്ട്രീയ ഉപദേശകനും പിന്നീട്‌ എഎപിയുടെ നേതാവുമായി മാറിയ യോഗേന്ദ്രയാദവ്‌ ഹരിയാനയില്‍ മത്സരിക്കും. 
    
</TEXT>
</DOC>