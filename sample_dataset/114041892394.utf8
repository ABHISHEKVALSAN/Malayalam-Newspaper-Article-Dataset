<DOC>
<DOCNO>114041892394.utf8</DOCNO>
<TEXT>


           ഗബ്രിയേല്‍ ഗാര്‍സിയ മാര്‍ക്വേസ് അന്തരിച്ചു    

Friday 18 April 2014 11:52 am IST

കൊളംബിയ: ലോകപ്രശസ്ത സാഹിത്യകാരനും നോബല്‍ സമ്മാന ജേതാവുമായ ഗബ്രിയേല്‍ ഗാര്‍സിയ മാര്‍ക്വേസ് (87) അന്തരിച്ചു. ഇന്ത്യന്‍ സമയം ഇന്നു പുലര്‍ച്ച ഒന്നരയോടെ മെക്സിക്കോ സിറ്റിയിലെ വസതിയില്‍ വെച്ചായിരുന്നു അന്ത്യം. പേരു വെളിപ്പെടുത്താത്ത രണ്ട് കുടുംബാംഗങ്ങളെ ഉദ്ധരിച്ച് എ.പി വാര്‍ത്താ ഏജന്‍സിയാണ് മാര്‍കേസിന്റെ മരണവാര്‍ത്ത പുറത്തു വിട്ടത്. 

ശ്വാസകോശത്തിനും മൂത്ര നാളിക്കുമേറ്റ അണുബാധയെ തുടര്‍ന്നായിരുന്നു അന്ത്യം. മാസങ്ങളായി അദ്ദേഹം ഗുരുതരാവസ്ഥയിലായിരുന്നു. മലയാളികളുടെ പ്രിയപ്പെട്ട വിദേശ എഴുത്തുകാരനായിരുന്ന അദ്ദേഹത്തിന്റെ മിക്ക കൃതികളും മലയാളത്തില്‍ വിവര്‍ത്തനം ചെയ്യപ്പെട്ടിരുന്നു. 1967 ല്‍ പുറത്തിറങ്ങിയ പ്രശസ്ത നോവല്‍ ‘ഏകാന്തതയുടെ നൂറുവര്‍ഷങ്ങള്‍ 25 ഭാഷകളിലായി അഞ്ചുകോടി പ്രതികളാണു വിറ്റുപോയത്. 

1982ല്‍ സാഹിത്യത്തിനുള്ള നൊബേല്‍ പുരസ്‌കാരം നേടി. ‘ ഓട്ടം ഓഫ് ദ് പേട്രിയാര്‍ക്ക്, ലവ് ഇന്‍ ദ് ടൈം ഓഫ് കോളറ , ലീഫ് സ്‌റ്റോം, ഇന്‍ എവിള്‍ അവര്‍, ക്രോണിക്കിള്‍ ഓഫ് എ ഡെത്ത് ഫോര്‍ ടോള്‍ഡ്, സ്‌റ്റോറി ഓഫ് എ ഷിപ്‌റെക്ക്ഡ് സെയിലര്‍ തുടങ്ങിയവയാണ് മറ്റു പ്രധാന കൃതികള്‍. 2002ല്‍ ആത്മകഥ ലിവിങ് ടു ടെല്‍ എ ടെയ്ല്‍ പുറത്തിറങ്ങി.

എഴുത്തുകാരന്‍, പത്രപ്രവര്‍ത്തകന്‍, എഡിറ്റര്‍, പ്രസാധകന്‍, രാഷ്ട്രീയ പ്രവര്‍ത്തകന്‍ എന്നീ നിലകളില്‍ ശ്രദ്ധേയനായ മാര്‍ക്വേസ് 1927 മാര്‍ച്ച് 6ന് കൊളംബിയയിലെ അറകാറ്റക്കയിലാണ് ജനിച്ചത്. കൊളംബിയയില്‍ ജനിച്ച അദ്ദേഹം കൂടുതലും ജീവിച്ചത് മെക്സിക്കോയിലും,യൂറോപ്പിലുമായിരുന്നു. ലാറ്റിനമേരിക്കന്‍ സാഹിത്യത്തിലെ മുഖ്യ ധാരകളിലൊന്നായ മാജിക്കല്‍ റിയലിസത്തെ ഏറ്റവും ഫലപ്രദമായി ഉപയോഗിച്ച എഴുത്തുകാരനായിരുന്നു അദ്ദേഹം. 

കുട്ടിക്കാലം ചെലവഴിച്ച നാട്ടിലേക്ക് പില്‍ക്കാലത്ത് മാതാവിനൊപ്പം നടത്തിയ യാത്രയാണ് പ്രശസ്തമായ ഏകാന്തതയുടെ നൂറു വര്‍ഷങ്ങള്‍ എന്ന നോവലിന് വിത്തുപാകിയത്. മക്കൊണ്ട എന്ന ഭാവനാ ദേശത്തേക്ക് സ്വന്തം ഓര്‍മ്മകള്‍ പറിച്ചു നട്ട് അദ്ദേഹമെഴുതിയ ആ നോവല്‍ ഓര്‍മ്മകളുടെ ഉല്‍സവമായിരുന്നു. പ്രണയത്തിന്റെ കപ്പലില്‍ കോളറയുടെ പതാക ഉയര്‍ത്തി ഒരിക്കലും തീരാത്ത യാത്ര പോവുന്ന കമിതാക്കളുടെ കഥ പറയുന്ന കോളറാ കാലത്തെ പ്രണയം അതിതീവ്രമായ വികാരങ്ങള്‍ വായനക്കാരില്‍ ഉണര്‍ത്തി. 

ലോകം സ്‌നേഹത്തോടെ ഗാബോ എന്ന് വിളിച്ച മാര്‍ക്കേസിന്റെ കൃതികളിലൂടെയാണ് മാജിക്കല്‍ റിയലിസം പ്രചാരം നേടുന്നത്. മറവിരോഗം ബാധിച്ച മാര്‍ക്വേസ് എഴുത്ത് നിര്‍ത്തുകയാണെന്ന് സഹോദരന്‍ ജെയിം മാര്‍കേസ് 2012ല്‍ ലോകമാധ്യമങ്ങളെ അറിയിച്ചിരുന്നു. മെര്‍സിഡസ് ബര്‍ക്കയാണ് ഭാര്യ. റോഡ്രിഗോ, ഗോണ്‍സാലോ എന്നിവര്‍ മക്കളാണ്.
    
</TEXT>
</DOC>