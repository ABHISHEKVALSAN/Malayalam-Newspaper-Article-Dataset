<DOC>
<DOCNO>114102435308.utf8</DOCNO>
<TEXT>


           സമൂഹത്തില്‍ അധമവികാരങ്ങള്‍ ഉണ്ടാക്കുന്ന വാര്‍ത്തകള്‍ തമസ്‌ക്കരിക്കണം: ബാലചന്ദ്രമേനോന്‍    

Friday 24 October 2014 7:42 pm IST

        കോട്ടയം: സമൂഹത്തില്‍ അധമവികാരങ്ങള്‍ ഉണ്ടാക്കുന്ന വാര്‍ത്തകള്‍ തമസ്‌ക്കരിക്കപ്പെടണമെന്നും, ഇത്തരം വിഷയങ്ങള്‍ ഉയര്‍ത്തിക്കൊണ്ടുവരുമ്പോള്‍ സാമൂഹ്യപ്രശ്‌നങ്ങള്‍ പലതും വിസ്മരിക്കുന്നതാണ് പത്രലോകത്ത്് കാണാന്‍ കഴിയുന്നതെന്നും നടന്‍ ഭരത് ബാലചന്ദ്രമേനോന്‍ .

കോട്ടയം പ്രസ്‌ക്‌ളബ് സ്‌കൂള്‍ ഓഫ് ജേണലിസത്തിന്റെ ആഭിമുഖ്യത്തിലുളള ഫോട്ടോ ജേണലിസം പതിനാറാമത് ബാച്ചിന്റെ സര്‍ട്ടിഫിക്കറ്റ് വിതരണവും പുതിയ ബാച്ചിന്റെ ഉദ്ഘാടനവും നിര്‍വഹിച്ചു സംസാരിക്കുകയായിരുന്നു അദ്ദേഹം. മാധ്യമപ്രവര്‍ത്തകനെന്ന നിലയിലുളള അന്വേഷണ ത്വരയാണ് ചലച്ചിത്രരംഗം ഉള്‍പ്പടെ എല്ലാ മേഖലകളിലും തനിക്ക് വിജയം കൊയ്യാന്‍ അവസരം ഒരുക്കിയതെന്ന് അദ്ദേഹം വ്യക്തമാക്കി

അച്ഛന്‍ മകളെ പീഢിപ്പിച്ചകഥകള്‍ സമൂഹത്തില്‍ മോശമായ ചിന്തകളാണ് ഉയര്‍ത്തുന്നത്. ഇത്തരം വാര്‍ത്തകള്‍ പത്രതാളുകളുടെ അകവും-പുറവും നിറക്കാനാവശ്യമാണോ എന്ന്് റിപ്പോര്‍ട്ടര്‍മാര്‍ ചിന്തിക്കണം. സരിത പ്രശ്‌നം ഉയര്‍ത്തികൊണ്ടുവരേണ്ടതാണ്. എന്നാല്‍ എത്രത്തോളം വേണമെന്നതാണ് പ്രശ്‌നം. ഇത്തരം വിഷയങ്ങള്‍ ഉയര്‍ത്തികൊണ്ടുവരുമ്പോള്‍ സമാനകാലത്ത് ഉയര്‍ന്ന് വരേണ്ട സാമൂഹ്യ പ്രശ്‌നങ്ങള്‍ തമസ്‌ക്കരിക്കപ്പെടുന്നതായാണ് മനസ്സിലാക്കുന്നത്.

മനുഷ്യനെ പ്രസാദിപ്പിക്കുന്ന ഏത് സിനിമയും ജനം കാണും. അത് വിജയിക്കുകയും ചെയ്യും. നിസ്സാര പ്രശ്‌നങ്ങളാണ് സിനിമയുടെ തീം എന്നിരുന്നാലും അത് ജനങ്ങള്‍ക്ക് ആസ്വാദ്യമായിരിക്കും, ജീവിത ഗന്ധിയുമായിരിക്കും-ബാലചന്ദ്രന്‍ പറഞ്ഞു. ഉത്രാടരാത്രി എന്ന തന്റെ സിനിമ ഒരു പരീക്ഷണ വിജയമാണ്.

സിനിമയില്‍ സംവിധായകന്റെ തീരുമാനങ്ങളാണ് സിനിമ വിജയിപ്പിക്കുന്നതിന് കാരണമാകുന്നത്. മറ്റുള്ളവരുടെ ഇഷ്ടത്തിന് സംവിധായകന്‍ നിലകൊള്ളുമ്പോള്‍ സിനിമ പരാജയപ്പെടുന്നതായാണ് ചരിത്രം. ടെക്‌നോളജി എത്ര വിജയിച്ചാലും അടൂര്‍ ഭാസി പഴത്തൊലിയില്‍ ചവുട്ടി വീഴുന്നത് അതുപോലെ മാത്രമേ ചിത്രീകരിക്കാന്‍ കഴിയൂ. ടെക്‌നോളജിയല്ല, നല്ല കഥയും സംവിധായകനടക്കമുള്ളവരുടെ ആത്മാര്‍ത്ഥ പരിശ്രമമാണ് സിനിമയുടെ വിജയത്തെ സ്വാധീനിക്കുന്നതെന്നും ബാലചന്ദ്രമേനോന്‍ പറഞ്ഞു.
    
</TEXT>
</DOC>