<DOC>
<DOCNO>114042393729.utf8</DOCNO>
<TEXT>


           പ്രിയങ്കയ്ക്ക് ബിജെപിയുടെ മറുപടി; മോദിയെ വ്യക്തിഹത്യ ചെയ്യുന്നത് അവസാനിപ്പിക്കണം    

Wednesday 23 April 2014 12:29 pm IST

അമൃത്‌സര്‍: തന്റെ ഭര്‍ത്താവ് റോബര്‍ട്ട് വാദ്രയ്ക്കു നേരെ വ്യക്തിപരമായ ആക്രമണം നടക്കുന്നതില്‍ ദു:ഖമുണ്ടെന്ന് പറഞ്ഞ പ്രിയങ്കാ ഗാന്ധിക്ക് മറുപടിയുമായി ബി.ജെപി. ബി.ജെ.പിയുടെ പ്രധാനമന്ത്രി സ്ഥാനാര്‍ത്ഥി നരേന്ദ്ര മോഫിക്കു നേരെ കോണ്‍ഗ്രസ് വ്യക്തിപരമായ ആക്രമണം നടത്തുന്നില്ലേയെന്ന് മുതിര്‍ന്ന ബിജെപി നേതാവ് അരുണ്‍ ജെയ്‌റ്റ്‌ലി ചോദിച്ചു. മോദിയുടെ വിവാഹക്കാര്യം വരെ കോണ്‍ഗ്രസ് വിവാദമാക്കിയെന്നും അദ്ദേഹം ചൂണ്ടിക്കാട്ടി.

വ്യക്തിപരമായ കാര്യങ്ങള്‍ തെരഞ്ഞെടുപ്പില്‍ ആയുധമാക്കുന്നതിനോട് ബി.ജെ.പിക്കും യോജിപ്പില്ല. തെരഞ്ഞെടുപ്പില്‍ പൊതുവിഷയങ്ങളാണ് ചര്‍ച്ച ചെയ്യപ്പെടേണ്ടത്,​ വ്യക്തിയെ സംബന്ധിക്കുന്ന കാര്യമല്ല- ജെയ്‌റ്റ്‌ലി പറഞ്ഞു. ഭൂമി ഇടപാടുമായി റോബര്‍ട്ട് വാദ്രയ്ക്കു നേരെ ഉയര്‍ന്ന ആരോപണങ്ങളോട് പ്രിയങ്ക പ്രതികരിച്ചതോടെ മോദിക്കെതിരെ നടത്തിയത് വ്യക്തിപരമായ ആക്രമണമാണ് എന്ന് കോണ്‍ഗ്രസുകാര്‍ തിരിച്ചറിയുമെന്നാണ് പ്രതീക്ഷ. 

മോദിയുടെ വിവാഹബന്ധം വിവാദമാക്കിയതും ഗുജറാത്തില്‍ ഐഎഎസ് ഓഫീസറെ നിരീക്ഷിച്ചതുമെല്ലാം തെളിവൊന്നും ഇല്ലാതെ ആയിരുന്നുവെന്നും ജെയ്‌റ്റ്‌ലി പറ‌ഞ്ഞു. ചൊവ്വാഴ്ചയാണ് വാദ്രയ്ക്കെതിരെ വ്യക്തിപരമായി ആക്ഷേപം ഉയരുന്നുവെന്ന് പറഞ്ഞ് പ്രിയങ്ക രംഗത്ത് എത്തിയത്. വാദ്രയ്ക്കെതിരെയുള്ള ആരോപണങ്ങള്‍ താന്‍ അതിയായി വേദനിക്കുന്നുവെന്നും അവര്‍ പറഞ്ഞിരുന്നു.  
    
</TEXT>
</DOC>