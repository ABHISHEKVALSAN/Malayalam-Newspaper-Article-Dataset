<DOC>
<DOCNO>114060706146.utf8</DOCNO>
<TEXT>


           അനാഥാലയങ്ങളിലെത്തുന്ന അന്യസംസ്ഥാനക്കാരികള്‍ പ്രമാണിമാരുടെ മണിയറകളിലേക്ക്?     

Saturday 7 June 2014 10:28 pm IST

        കൊച്ചി: അനാഥാലയങ്ങളുടെ മറവില്‍ സംസ്ഥാനത്തെത്തുന്ന അന്യസംസ്ഥാനക്കാരായ പെണ്‍കുട്ടികള്‍ക്ക്‌ പിന്നെയെന്ത്‌ സംഭവിക്കുന്നു. മനുഷ്യക്കടത്തിന്റെ പേരില്‍ വിവാദങ്ങള്‍ ഉയരുമ്പോഴും പലരും ഇതേക്കുറിച്ചു പറയുന്നില്ല. ഉത്തരേന്ത്യന്‍ സംസ്ഥാനങ്ങളില്‍ നിന്ന്‌ വര്‍ഷം തോറും നൂറുകണക്കിന്‌ കുട്ടികള്‍ എത്തുന്നുണ്ടെങ്കിലും പ്രായപൂര്‍ത്തി ആയശേഷം ഇവര്‍ക്ക്‌ എന്ത്‌ സംഭവിക്കുന്നുവെന്നത്‌ പലര്‍ക്കും അജ്ഞാതമാണ്‌. 
മലബാറിലെ മുസ്ലിം അനാഥാലയങ്ങളില്‍ ഇത്തരത്തില്‍ എത്തുന്ന ഭൂരിഭാഗം പെണ്‍കുട്ടികളും മൂന്നാംകെട്ടുകാരിയായി ഇവിടത്തെ സമ്പന്നരുടെ മണിയറകളിലേക്കാണ്‌ എത്തുന്നതെന്നു കണക്കാക്കുന്നു. മതാചാര പ്രകാരം ബഹുഭാര്യാത്വം അനുവദനീയമാണെങ്കിലും കേരളത്തില്‍ ഇപ്പോള്‍ മുസ്ലിം സമുദായത്തിലെ പെണ്‍കുട്ടികള്‍ ഇതിന്‌ തയ്യാറാകുന്നില്ല. ഇതോടെ മൂന്നുകെട്ടാന്‍ പ്രമാണിമാര്‍ കണ്ടെത്തിയ വഴിയാണ്‌ അനാഥാലയങ്ങള്‍ വഴിയുള്ള കടത്ത്‌. 
മലപ്പുറം മുതല്‍ കാസര്‍കോട്‌ വരെയുള്ള ജില്ലകളില്‍ ആയിരക്കണക്കിന്‌ കുട്ടികളാണ്‌ ഇങ്ങനെ ലൈംഗിക അടിമകളായി കഴിയുന്നത്‌. സാധാരണ ഗതിയില്‍ ഇവരെ പുറത്തിറങ്ങാന്‍ പോലും ഭര്‍തൃവീട്ടുകാര്‍ അനുവദിക്കാറില്ല. അഥവാ പുറത്തിറങ്ങിയാല്‍ത്തന്നെ പര്‍ദക്കുളളിലും. അതുകൊണ്ടുതന്നെ ഇവരെ ആരും തിരിച്ചറിയുന്നുമില്ല. ലൈംഗിക അടിമത്തത്തിന്‌ പുറമേ ഇവര്‍ക്ക്‌ വീട്ടുവേലക്കാരിയുടെ റോളും അഭിനയിക്കേണ്ടി വരുന്നുണ്ട്‌. കാര്യമായ മുതല്‍ മുടക്കില്ലാതെ പ്രമാണിമാര്‍ക്ക്‌ വീട്ടുവേലക്കും കാമപൂരണത്തിനും ഇരകളെ കണ്ടെത്താനാകും. വളരെ ചെറിയ പ്രായത്തില്‍ തന്നെ അനാഥാലയങ്ങളിലെത്തുന്ന ഇവരെ 15-16 വയസ്സാകുമ്പോഴേക്ക്‌ ഉടമകള്‍ ഏറ്റുവാങ്ങുകയാണ്‌ പതിവ്‌. 
അന്യ സംസ്ഥാനങ്ങളില്‍ നിന്ന്‌ കുട്ടികളെ കൊണ്ടുവരാന്‍ മാതാപിതാക്കള്‍ക്ക്‌ ചെറിയ തുകകള്‍ നല്‍കുന്നതും ഈ ഉടമകളാണ്‌. പെണ്‍കുട്ടികളേയാണ്‌ ഇങ്ങനെ അധികവും കടത്തുന്നത്‌. ആര്‍ക്കും സംശയം തോന്നാതിരിക്കാന്‍ കൂട്ടത്തില്‍ കുറച്ച്‌ ആണ്‍കുട്ടികളേയും ഉള്‍പ്പെടുത്തും. എന്നാല്‍ നിര്‍ബന്ധമായി തങ്ങള്‍ ആരെയും വിവാഹം ചെയ്ത്‌ കൊടുക്കാറില്ലെന്നും കുട്ടികളെ വിവാഹം ചെയ്യാന്‍ ആളുകള്‍ തയ്യാറായി വന്നാല്‍ അത്‌ നടത്തിക്കൊടുക്കാറുണ്ടെന്നും മലപ്പുറത്തെ ഒരു അനാഥാലയ ട്രസ്റ്റി വെളിപ്പെടുത്തി. ഇക്കാര്യങ്ങള്‍ അവരുടെ മാതാപിതാക്കളെ അറിയിക്കാന്‍ സാധിക്കാറില്ല. പലപ്പോഴും പഴയ വിലാസത്തില്‍ അന്വേഷിച്ചാല്‍ ആരും ഉണ്ടാകാറില്ല. അദ്ദേഹം പറയുന്നു. 
ആണ്‍കുട്ടികളെ ഒരു പ്രായം കഴിഞ്ഞാല്‍ പുറത്താക്കും. അവര്‍ പിന്നെ എവിടേക്ക്‌ പോകുന്നുവെന്ന്‌ തങ്ങള്‍ക്ക്‌ അറിയില്ല. പെണ്‍കുട്ടികള്‍ ബഹുഭൂരിപക്ഷവും ഇവിടെത്തന്നെ വിവാഹിതരാവാറുണ്ടെന്നും അദ്ദേഹം സമ്മതിച്ചു. അന്യസംസ്ഥാനങ്ങളില്‍ നിന്ന്‌ എത്തുന്ന പെണ്‍കുട്ടികളില്‍ 80 ശതമാനത്തിലേറെയും മലബാറില്‍ തന്നെ ഇങ്ങനെ തുടരുന്നതായാണ്‌ വിവരം.
ഗള്‍ഫ്‌ രാജ്യങ്ങളില്‍ നിന്ന്‌ സ്വദേശികളും വിദേശികളും ഇത്തരം പെണ്‍കുട്ടികളെ തേടിയെത്താറുണ്ടെന്നും വിവരമുണ്ട്‌. അറബികള്‍ ഉള്‍പ്പെടെയുള്ളവരാണ്‌ ഇങ്ങനെ കുട്ടികളെ സ്വന്തമാക്കുന്നത്‌. ഇത്തരം അവിഹിതമായ ഇടപാടുകള്‍ തടയാനോ നിയമ നടപടികള്‍ സ്വീകരിക്കാനോ പോലീസിനും അധികൃതര്‍ക്കുമാകുന്നില്ല. രാഷ്ട്രീയ സമ്മര്‍ദ്ദം മറികടന്ന്‌ ഇത്തരം കേന്ദ്രങ്ങളില്‍ പരിശോധന നടത്താന്‍ പോലും പോലീസിനു കഴിയാത്തതാണ്‌ ഇവര്‍ക്കു തണലാകുന്നത്‌.
ടി.എസ്‌. നീലാംബരന്‍
കടത്തിക്കൊണ്ടുവന്ന കുട്ടികളെ നാളെ തിരിച്ചയക്കും
പാലക്കാട്‌: ഝാര്‍ഖണ്ഡില്‍ നിന്നും കടത്തി കൊണ്ടു വന്ന കുട്ടികളെ നാളെ നാട്ടിലേക്ക്‌ കൊണ്ടുപോകാന്‍ തീരുമാനം. കഴിഞ്ഞ ദിവസം ഇരു സംസ്ഥാനങ്ങളിലെ ഉദ്യോഗസ്ഥരുമായി നടന്ന ചര്‍ച്ചയില്‍ ഇന്നലെ പാറ്റ്ന - എറണാകുളം എക്സ്പ്രസ്സില്‍ കൂട്ടി കൊണ്ട്‌ പോകുവാനായിരുന്നു തീരുമാനിച്ചിരുന്നത്‌. ഇതിനായി റയില്‍വേയോട്‌ പ്രത്യേക കോച്ചുകള്‍ ആവശ്യപ്പെട്ടിരുന്നു. എന്നാല്‍ റെയില്‍വേ ചട്ട പ്രകാരം കുട്ടികളുടെ യാത്രക്ക്‌ പത്ത്‌ ലക്ഷം രൂപ ടിക്കറ്റ്‌ ചാര്‍ജ്ജ്‌ ആവശ്യമായി വരും. ഈ ചെലവ്‌ ആര്‌ വഹിക്കുമെന്നത്‌ യാത്ര അനിശ്ചിതത്വത്തിലാക്കി. സംസ്ഥാന സര്‍ക്കാര്‍ കുട്ടികളെ തിരിച്ചയക്കുന്ന കാര്യത്തില്‍ തികഞ്ഞ അലംഭാവമാണ്‌ കാണിച്ചത്‌. ഒടുവില്‍ സംഭവം വിവാദമാകുമെന്ന്‌ വ്യക്തമായതോടെ ഇരു സംസ്ഥാനങ്ങളിലെ ഉദ്യോഗസ്ഥരുടെ ചര്‍ച്ചയില്‍ സംസ്ഥാനങ്ങള്‍ തുക തുല്യമായി വഹിക്കാമെന്ന്‌ തീരുമാനമെടുക്കുകയായിരുന്നു. 
153 കുട്ടികളും കുട്ടികളും ഉദ്യോഗസ്ഥരുമടങ്ങുന്ന്‌ സംഘമാണ്‌ ഝാര്‍ഖണ്ഡിലേക്ക്‌ പോകുന്നതിനായാണ്‌ രണ്ടു എസി കോച്ചുകള്‍ റയില്‍വേ അനുവദിച്ചത്‌. നാളെ രാവിലെ പതിനൊന്ന്‌ പാലക്കാട്‌ ഒലവക്കോട്‌ സ്റ്റേഷനിലെത്തുന്ന ആലപ്പി-ധന്‍ബാദ്‌ എക്സ്പ്രസിലാണ്‌ കുട്ടുകളെ കൊണ്ടു പോകുന്നത്‌.
    
</TEXT>
</DOC>