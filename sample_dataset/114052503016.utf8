<DOC>
<DOCNO>114052503016.utf8</DOCNO>
<TEXT>


           അത്‌ ഔദ്യോഗിക ജീവിതത്തിലെ ധന്യനിമിഷം    

Sunday 25 May 2014 10:06 pm IST

വിനോദ്‌ റാവുവിന്റെ മുന്നില്‍ സത്യവാചകം ചൊല്ലിയാണ്‌ നരേന്ദ്ര മോദി മത്സരിക്കാനുള്ള നാമനിര്‍ദ്ദേശ പത്രിക നല്‍കിയത്‌. ഗുജറാത്തിന്റെ സ്വന്തം മലയാളി കളക്ടറായ വിനോദ്‌ ചേര്‍ത്തല പട്ടണക്കാട്‌ ടിഡി ക്ഷേത്രത്തിനു സമീപം കാനറാബാങ്ക്‌ ഉഗ്യോഗസ്ഥനായ രാമചന്ദ്ര റാവുവിന്റെയും ശ്രീദേവിയുടേയും മകനാണ്‌. പട്ടണക്കാട്‌, എറണാകുളം മഹാരാജാസ്‌, തിരുവനന്തപുരം യുണിവേഴ്സിറ്റി കോളേജ്‌ എന്നിവിടങ്ങളിലായിരുന്നു വിദ്യാഭ്യാസം. ഭാര്യ നിമിഷ, മക്കളായ സത്യജിത്ത്‌, സുദര്‍ശന്‍ എന്നിവര്‍ക്കൊപ്പം വഡോദരയില്‍ തന്നെയാണ്‌ താമസം. 2002 ല്‍ സുരേന്ദ്ര നഗര്‍ ജില്ലാ വികസന ഓഫീസറായിട്ടായിരുന്നു ആദ്യ നിയമനം. പാട്ടണ്‍ കളക്ടറായി പിന്നീട്‌. ഇടയ്ക്ക്‌ അഡീഷണല്‍ റൂറല്‍ ഡവലപ്പ്മെന്റ്‌ കമ്മീഷണറായി. 2011 മുതല്‍ വഡോദര കളക്ടര്‍. ദേശീയ മാധ്യമങ്ങളില്‍ ബാങ്കിംഗ്‌ മേഖലയെക്കുറിച്ചൊക്കെ ആധികാരിക ലേഖനങ്ങള്‍ എഴുതുന്ന വിനോദ്‌ റാവു തനിക്ക്‌ നരേന്ദ്രമോദിയുമായുള്ള ബന്ധം ജന്മഭൂമി ന്യൂസ്‌ എഡിറ്റര്‍ പി. ശ്രീകുമാറുമായി പങ്കുവെച്ചപ്പോള്‍....
ഇന്ത്യയിലെ ഐഎഎസ്‌ ഉദ്യോഗസ്ഥരില്‍ എനിക്കുമാത്രം കിട്ടിയ ചരിത്ര മുഹൂര്‍ത്തമായിരുന്നു അത്‌. നിയുക്ത പ്രധാനമന്ത്രിയും സ്വന്തം മുഖ്യമന്ത്രിയുമായ വ്യക്തി മുന്നില്‍ നിന്ന്‌ സത്യപ്രതിജ്ഞ ചെയ്യുക എന്നത്‌. ഏപ്രില്‍ ഒമ്പതിന്‌ വഡോദരയിലെ സ്ഥാനാര്‍ത്ഥിയായി നരേന്ദ്രമോദിജി എന്റെ മുന്നില്‍നിന്ന്‌ സത്യവാചകം ചൊല്ലിയ നിമിഷത്തിന്റെ അവിസ്മരണീയത മനസ്സില്‍ നിന്ന്‌ മാറില്ല. വ്യക്തിജീവിതത്തിലും ഔദ്യോഗിക ജീവിതത്തിലും ലഭിക്കാവുന്ന ധന്യമായ നിമിഷമായിരുന്നു അത്‌.
സത്യസന്ധനും കഠിനാദ്ധ്വാനിയും മാത്രമല്ല ചെയ്യുന്ന കാര്യങ്ങളുടെ ഫലം ലഭ്യമാകണമെന്ന്‌ ആഗ്രഹിക്കുന്ന ആളുമാണ്‌ നരേന്ദ്ര മോദിജി. പ്രത്യേകിച്ച്‌ വികസന കാര്യങ്ങളില്‍ ഉദ്ദേശിച്ച ഫലം കിട്ടണമെന്ന്‌ അദ്ദേഹത്തിന്‌ നിര്‍ബന്ധമാണ്‌.
സംസ്ഥാനത്ത്‌ മുഴുവന്‍ ഉദ്യോഗസ്ഥരെകുറിച്ചും വ്യക്തമായ അഭിപ്രായം മോദിക്കുണ്ടായിരുന്നു. ഓരോരുത്തരേയും സൂക്ഷ്മമായി മനസിലാക്കാന്‍ അദ്ദേഹത്തിനു കഴിഞ്ഞിരുന്നു. നിയമനങ്ങളിലും സ്ഥലം മാറ്റങ്ങളിലും ഒരു തരത്തിലുമുള്ള ഇടപെടല്‍ അനുവദിച്ചിരുന്നില്ല.
ഉദ്യോഗസ്ഥരെ പൂര്‍ണമായി വിശ്വാസത്തിലെടുക്കുക, സ്വയം തീരുമാനമെടുത്ത്‌ നടപ്പിലാക്കാന്‍ സ്വാതന്ത്ര്യവും നല്‍കും. നല്ല കാര്യങ്ങള്‍ ചെയ്യുമ്പോള്‍ മറ്റു താല്‍പര്യങ്ങളുടെ പേരില്‍ എതിര്‍പ്പുണ്ടായാല്‍ ഉദ്യോഗസ്ഥരെ സംരക്ഷിക്കുന്ന തരത്തിലാകും മോദിജിയുടെ നിലപാട്‌. നിരവധി സംഭവങ്ങള്‍ ഉദാഹരണമായി പറയാനുണ്ട്‌. വഡോദരയില്‍ കഴിഞ്ഞവര്‍ഷം ഭൂമാഫിയ അനധികൃതമായി കയ്യടക്കിയ 1000 കോടിയോളം രൂപ വില മതിക്കുന്ന ഭൂമി തിരിച്ചുപിടിച്ചിരുന്നു. ചില ബിജെപി നേതാക്കളുമായി ബന്ധമുള്ളവരും ഇക്കൂട്ടത്തിലുണ്ടായി. അവര്‍ കളക്ടറായ എനിക്കെതിരെ നീങ്ങി. മോദിജി എന്നെ വിളിച്ചു വിവരം ആരാഞ്ഞു. നിങ്ങള്‍ക്ക്‌ ശരിയെന്നു തോന്നുന്നെങ്കില്‍ മുന്നോട്ടു പൊയ്ക്കൊള്ളു. ആരെയും പേടിക്കേണ്ട. പാര്‍ട്ടിയില്‍ നിന്നുള്ള സമ്മര്‍ദം ഞാന്‍ നോക്കിക്കോളാം എന്നും മോദിജി പറഞ്ഞു. കളക്ടര്‍ എന്നനിലയില്‍ ഒരാള്‍ക്ക്‌ ഇതില്‍ കൂടുതല്‍ പിന്തുണ എന്തുകിട്ടാന്‍.
2001ലാണ്‌ മോദിജിയെ ആദ്യമായി കാണുന്നത്‌. ഐഎഎസ്‌ ലഭിച്ച്‌ പരിശീലനത്തിന്റെ ഭാഗമായി നോര്‍ത്ത്‌ ഗുജറാത്തിലെ അംബാജി എന്ന സ്ഥലത്ത തഹസീല്‍ദാരായി ജോലി നോക്കുകയായിരുന്നു. മുഖ്യമന്ത്രിയായ ഉടന്‍ അവിടുത്തെ ദേവീക്ഷേത്രത്തില്‍ ദര്‍ശനത്തിനെത്തിയതായിരുന്നു മോദിജി. അന്ന്‌ കണ്ടതല്ലാതെ എന്തെങ്കിലും സംസാരിക്കാന്‍ അവസരമില്ലായിരുന്നു. പിന്നീട്‌ നിരവധി മീറ്റിംഗുകളില്‍ പലതവണ കാണാന്‍ അവസരം കിട്ടി. നേരിട്ട്‌ സംസാരിക്കുന്നത്‌ 2005ല്‍ മാത്രം. എന്റെ കല്യാണത്തിന്‌ ക്ഷണക്കത്തുമായി ചെന്നതാണ്‌. വ്യക്തിപരമായ എല്ലാ കാര്യങ്ങളും ചോദിച്ചറിഞ്ഞു. പിന്നീട്‌ ഇതുവരെ പേരടുത്തുമാത്രമേ എന്നെ വിളിച്ചിട്ടുള്ളൂ. എന്നെ മാത്രമല്ല, ഏറെക്കുറെ ഭൂരിഭാഗം ഉദ്യോഗസ്ഥരെയും പേരെടുത്തു വിളിക്കാനുള്ള മോദിജിയുടെ ഓര്‍മശക്തിയില്‍ ഞാന്‍ അത്ഭുതപ്പെട്ടിട്ടുണ്ട്‌. 
ഏറ്റ കാര്യം നടപ്പാക്കുന്നതിന്റെ കൃത്യത തന്നെയാണ്‌ പറഞ്ഞ വാക്ക്‌ പാലിക്കണമെന്നും മോദിയുടെ കണിശതയും. 2011ല്‍ സഹോദരി വീണയുടെ വിവാഹത്തിന്‌ അദ്ദേഹത്തെ ക്ഷണിച്ചിരുന്നു. കല്യാണം അഹമ്മദാബാദില്‍ വച്ചായിരുന്നതിനാല്‍ തീര്‍ച്ചയായും എത്തുമെന്ന്‌ മോദിജി പറഞ്ഞു. നിയസഭാ തെരഞ്ഞെടുപ്പ്‌ പ്രചാരണത്തിന്റെ ഭാഗമായി കല്യാണദിവസം മോദിജിക്ക്‌ കോഴിക്കോട്‌ ഉള്‍പ്പെടെ മൂന്നുസ്ഥലങ്ങളില്‍ പോകേണ്ടതായി വന്നു. കല്യാണത്തിന്‌ രണ്ടു ദിവസം മുന്‍പ്‌ കല്യാണത്തിന്‌ വരാന്‍ സാധ്യതയില്ലായിരിക്കും എന്നരീതിയില്‍ ഞാന്‍ സംസാരിച്ചു. വരാമെന്നു പറഞ്ഞതല്ലേ ഞാന്‍ വരും. കല്യാണത്തില്‍ പങ്കെടുത്തിട്ടേ ഞാന്‍ ദക്ഷിണേന്ത്യയിലേക്ക്‌ പോകൂ എന്നായിരുന്നു മോദിജിയുടെ മറുപടി. കല്യാണത്തിനു വരാനായി പ്രചാരണപരിപാടികളുടെ സമയത്തില്‍ ചില ക്രമീകരണങ്ങളൊക്കെ അദ്ദേഹം വരുത്തിയിരുന്നു എന്നത്‌ പിന്നീടാണ്‌ അറിഞ്ഞത്‌. 
രാജ്യത്തെ ഏറ്റവും വലിയ ഭൂരിപക്ഷം മോദിജിക്ക്‌ വഡോദരയില്‍ കിട്ടിയപ്പോള്‍ ഉദ്യോഗസ്ഥനെന്നനിലയില്‍ എനിക്കും അഭിമാനിക്കാനാകും. പോളിംഗ്‌ ശതമാനം ഉയര്‍ന്നതിനാലാണത്‌. 71 ശതമാനമായിരുന്നു ഇത്തവണത്തെ പോളിംഗ്‌. 2004ല്‍ 39 ശതമാനവും 2009ല്‍ 49 ശതമാനവും മാത്രമായിരുന്നു പോളിംഗ്‌. ഭൂരിപക്ഷം കൂടാന്‍ കാരണം പോളിംഗ്‌ ശതമാനത്തിലെ ഉയര്‍ച്ച തന്നെ. ഉദ്യോഗസ്ഥരുടെ പിന്തുണ ലഭിക്കുന്നതിലും അവര്‍ക്ക്‌ പിന്തുണ നല്‍കുന്നതിലും മോദിജിയെപ്പോലെ വിജയിച്ച രാഷ്ട്രീയ നേതാക്കള്‍ കാണില്ല. അത്‌ കേന്ദ്രത്തിലും തുടര്‍ന്നാല്‍ സര്‍വമേഖലകളിലും സമൂലമായ മാറ്റമായിരിക്കും വേഗത്തില്‍ വരുക.
വിനോദ്‌ ആര്‍. റാവു (ജില്ലാ കളക്ടര്‍ വഡോദര)
    
</TEXT>
</DOC>