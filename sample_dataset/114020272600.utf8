<DOC>
<DOCNO>114020272600.utf8</DOCNO>
<TEXT>


             വിഎസ് സമരത്തിന് എത്തുമെന്ന് പ്രതീക്ഷ: കെ കെ രമ    

Sunday 2 February 2014 11:26 am IST

കോഴിക്കോട്: ആര്‍എംപി നേതാവ് ടിപി ചന്ദ്രശേഖരന്‍ വധക്കേസ് സിബിഐ അന്വേഷിക്കണമെന്നാവശ്യപ്പെട്ട് നാളെ മുതല്‍ ആരംഭിക്കും. നിരാഹാര സമരത്തില്‍ പിന്തുണയുമായി പ്രതിപക്ഷ നേതാവ് വി എസ് അച്യുതാനന്ദന്‍  എത്തുമെന്ന് പ്രതിക്ഷിക്കുന്നതായി കെ കെ രമ പറഞ്ഞു. ലക്ഷ്യം കാണുന്നതുവരെ സമരം തുടരുമെന്നും ഇതിനായി വിഎസ് പിന്തുണ നല്‍കി കഴിഞ്ഞെന്നും രമ പറഞ്ഞു.

പാര്‍ട്ടിയില്‍ കടുത്തവിലക്കുള്ള സാഹചര്യത്തിലും അത് മറികടന്ന് സമരത്തിന് വി.എസ് പിന്തുണ നല്‍കുമെന്നാണ് കരുതുന്നത്.  സമരപന്തലിലേക്ക് വി.എസ് എത്തുമെന്ന് തന്നെയാണ് പ്രതീക്ഷയെന്നും രമ മാധ്യമപ്രവര്‍ത്തകരോട് പറഞ്ഞു.

നിയമപരമായ തടസ്സങ്ങള്‍ സിബിഐ അന്വേഷണത്തിനില്ലെന്നും സിപിഎം ഉയര്‍ത്തുന്ന വാദങ്ങള്‍ സര്‍ക്കാര്‍ തള്ളിക്കളയണമെന്നും രമ ആവശ്യപ്പെട്ടു. ടി പി വധക്കേസില്‍ സിബിഐ അന്വേഷണം ആകാമെന്ന് സര്‍ക്കാരിന് കഴിഞ്ഞ ദിവസം ഡയറക്ടര്‍ ജനറല്‍ ഓഫ് പ്രോസിക്യൂഷന്റെ നിയമോപദേശം ലഭിച്ചിരുന്നു.

ഇന്നലെയാണ് ഇതു സംബന്ധിച്ച് നിയമോപദേശം ലഭിച്ചതെന്നും ആയതിനാല്‍ ഉചിതമായ തീരുമാനമെടുക്കാന്‍ സമയം വേണമെന്നും കോണ്‍ഗ്രസ് നേതാവ് കെ മുരളീധരന്‍ പ്രതികരിച്ചു. സിബിഐ അന്വേഷണം ആവശ്യപ്പെട്ട് നാളെ മുതല്‍ തിരുവനന്തപുരം സെക്രട്ടറിയേറ്റിന് മുന്നിലാണ് രമ അനിശ്ചിതകാല നിരാഹാരസമരം തുടങ്ങുക. തിരുവനന്തപുരത്തേക്കുള്ള യാത്രയ്ക്ക് മുമ്പായി ഒഞ്ചിയത്ത് രമയ്ക്ക് യാത്രയയപ്പ് നല്‍കി.

നിരവധി ആര്‍എംപി പ്രവര്‍ത്തകരും നാട്ടുകാരും ഒഞ്ചിയത്തെ വീട്ടില്‍ എത്തി. രമയോടൊപ്പം ആര്‍എംപി നേതാക്കളായ ഹരിഹരനും വേണവും തിരുവനന്തപുരത്തേക്ക് തിരിക്കുന്നുണ്ട്. കൂടാതെ എല്ലാ ജില്ലകളില്‍ നിന്നും ആര്‍എംപിയെ പിന്തുണയ്ക്കുന്ന പ്രവര്‍ത്തകരും സമരത്തില്‍ പങ്കെടുക്കും. നേരത്തെ ടിപി കേസില്‍ 11 പ്രതികളെ പ്രത്യേക കോടതി ജീവപര്യന്തം തടവ് ശിക്ഷയ്ക്ക് വിധിച്ചിരുന്നു.

എന്നാല്‍ സിപിഎം ജില്ലാ സെക്രട്ടറിയേറ്റംഗം പി മോഹനന്‍ ഉള്‍പ്പെടെ 24 പ്രതികളെ പ്രത്യേക കോടതി ജഡ്ജി നാരായണ പിഷാരടി വെറുതെ വിട്ടു. ഈ വിധി വന്ന സാഹചര്യത്തിലാണ് സിബിഐ അന്വേഷണം ആവശ്യപ്പെട്ട് നിരാഹാര സമരം ചെയ്യാനൊരുങ്ങന്നത്.
    
</TEXT>
</DOC>