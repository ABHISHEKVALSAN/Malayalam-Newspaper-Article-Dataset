<DOC>
<DOCNO>114010866765.utf8</DOCNO>
<TEXT>


           അമേരിക്കന്‍ എംബസിക്ക്‌ കൂടുതല്‍ നിയന്ത്രണം    

Wednesday 8 January 2014 10:50 pm IST

ന്യൂദല്‍ഹി: ഇന്ത്യയിലെ അമേരിക്കന്‍ എംബസിക്ക്‌ കൂടുതല്‍ നിയന്ത്രണങ്ങള്‍ ഏര്‍പ്പെടുത്തി. ഇന്ത്യന്‍ നയതന്ത്ര ഉദ്യോഗസ്ഥ ദേവയാനി ഖോബ്രഗഡെക്കെതിരായ കേസ്‌ പിന്‍വലിക്കുന്നതുള്‍പ്പെടെയുള്ള കാര്യങ്ങളില്‍ അമേരിക്ക നിലപാട്‌ പുനപരിശോധിക്കാത്ത സാഹചര്യത്തിലാണിത്‌. ദല്‍ഹിയിലെ അമേരിക്കന്‍ എംബസിയില്‍ നടത്തുന്ന എല്ലാ വാണിജ്യ പ്രവൃത്തികളും ജനുവരി 16നകം അവസാനിപ്പിക്കണമെന്ന്‌ ഇന്ത്യ ആവശ്യപ്പെട്ടിട്ടുണ്ട്‌. 
അമേരിക്കന്‍ എംബസിയുടെ പരിസരത്തെ നീന്തല്‍സൗകര്യവും മറ്റുമുള്ള ക്ലബ്‌ അടച്ചു പൂട്ടാനും ഇന്ത്യ നിര്‍ദ്ദേശം നല്‍കി. അമേരിക്കന്‍ കമ്യൂണിറ്റി സപ്പോര്‍ട്ട്‌ അസോസിയേഷന്റെ ആഭിമുഖ്യത്തില്‍ നടത്തിയിരുന്ന മുഴുവന്‍ പ്രവര്‍ത്തനങ്ങള്‍ക്കും ഇന്ത്യ നിയന്ത്രണമേര്‍പ്പെടുത്തി. അമേരിക്കന്‍ എംബസി വാഹനങ്ങള്‍ക്ക്‌ നല്‍കിയിരുന്ന നയതന്ത്ര പരിരക്ഷയും നിര്‍ത്തലാക്കിയിട്ടുണ്ട്‌. ട്രാഫിക്‌ നിയമലംഘനങ്ങള്‍ നടത്തിയാല്‍ ഇനി മുതല്‍ പിഴ ഈടാക്കും. ഇന്ത്യയിലെ ട്രാഫിക്‌ നിയമങ്ങള്‍ പാലിക്കാന്‍ അമേരിക്ക ബാധ്യസ്ഥരാണെന്ന്‌ ഇന്ത്യന്‍ അധികൃതര്‍ വ്യക്തമാക്കി. നിലവില്‍ അനധികൃത പാര്‍ക്കിംഗ്‌, ചുവന്ന ലൈറ്റില്‍ നിര്‍ത്താതെ പോകുന്നത്‌, അപകടകരമായ ഡ്രൈവിംഗ്‌ എന്നിവയ്ക്കൊന്നും അമേരിക്കന്‍ വാഹനങ്ങള്‍ക്കെതിരെ കേസെടുക്കാറില്ല. ജനുവരി 13നകം ദേവയാനി കേസ്‌ പരിഹരിക്കണമെന്ന അന്തിമ നിലപാടില്‍ മാറ്റമില്ലെന്ന്‌ അമേരിക്കയെ ബോധ്യപ്പെടുത്തുന്നതിനാണ്‌ പുതിയ നടപടികള്‍.
ഇന്ത്യയിലെ ദല്‍ഹി എംബസിയിലും മറ്റു നാലു കോണ്‍സുലേറ്റുകളിലും പ്രവര്‍ത്തിക്കുന്ന അമേരിക്കന്‍ ഉദ്യോഗസ്ഥര്‍ക്ക്‌ പുതിയ തിരിച്ചറിയല്‍ കാര്‍ഡുകളും ഇന്ത്യ നല്‍കിയിട്ടുണ്ട്‌. നയതന്ത്ര പരിരക്ഷകള്‍ വെട്ടിച്ചുരുക്കിക്കൊണ്ടുള്ള കാര്‍ഡുകളാണ്‌ ഇവര്‍ക്ക്‌ നല്‍കിയിരിക്കുന്നത്‌. ഇതോടെ ഗുരുതരമായ കുറ്റകൃത്യങ്ങളില്‍ ഏര്‍പ്പെട്ടാല്‍ ഇനി മുതല്‍ അമേരിക്കന്‍ ഉദ്യോഗസ്ഥര്‍ക്ക്‌ നയതന്ത്ര പരിരക്ഷ ലഭിക്കില്ല. 
ഐക്യരാഷ്ട്രസഭയുടെ ഉദ്യോഗസ്ഥയെന്ന നിലയില്‍ പൂര്‍ണ്ണ നയതന്ത്ര പരിരക്ഷയുള്ളപ്പോഴാണ്‌ ദേവയാനിയെ പൊതുനിരത്തില്‍വെച്ച്‌ അറസ്റ്റ്‌ ചെയ്ത്‌ അപമാനിച്ചതെന്ന്‌ വ്യക്തമായ സാഹചര്യത്തിലാണ്‌ അമേരിക്കക്കെതിരെ കൂടുതല്‍ കര്‍ശനമായ നടപടികളുമായി ഇന്ത്യ മുന്നോട്ടു നീങ്ങുന്നത്‌. കേസ്‌ പിന്‍വലിച്ച്‌ നിരുപാധിക മാപ്പില്‍ കുറഞ്ഞ യാതൊരു നടപടിയും ഇന്ത്യ സ്വീകരിക്കില്ലെന്നും വ്യക്തമാക്കിയിട്ടുണ്ട്‌. 
സ്വന്തം ലേഖകന്‍

</TEXT>
</DOC>