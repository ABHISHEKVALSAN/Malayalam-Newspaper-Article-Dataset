<DOC>
<DOCNO>114070612618.utf8</DOCNO>
<TEXT>


           കോസ്‌റ്റോറിക്കയെ ഷൂട്ടൗട്ടില്‍ തകര്‍ത്ത് ഹോളണ്ട് സെമിയില്‍    

Sunday 6 July 2014 12:24 pm IST

സാല്‍വദോര്‍: പെനല്‍റ്റി ഷൂട്ടൗട്ടില്‍ ചരിത്രത്തിലിടം നേടാനുള്ള കോസ്‌റ്റോറിക്കയുടെ അവസരം നഷ്ടപ്പെട്ടു. കോസ്‌റ്റോറിക്കയെ പെനല്‍റ്റി ഷൂട്ടൗട്ടില്‍(4-3) തോല്‍പ്പിച്ച ഹോളണ്ടിന് തുടര്‍ച്ചയായ രണ്ടാം ലോകകപ്പിലും സെമി ബെര്‍ത്ത്.

ഹോളണ്ടിന്റെ ഗോളെന്നുറച്ച അരഡസനോളം ഷോട്ടുകളാണ് നിശ്ചിത സമയത്ത് കോസ്റ്ററിക്കയുടെ ഗോളി കെയ്‌ലര്‍ നവാസ് തട്ടിയകറ്റിയത്. എന്നാല്‍ പെനല്‍റ്റി ഷൂട്ടൗട്ടില്‍ ആദ്യം കോസ്‌റ്റോറിക്കന്‍ നായകന്‍ ബ്രയാന്‍ റൂയിസിന്റെയും മൈക്കല്‍ ഉമാനയുടെയും കിക്കുകള്‍ തടുത്തിട്ട ഹോളണ്ട് ഗോളി ടിം ക്രുള്‍ ഓറഞ്ചുപടയുടെ വീരനായകനായി.

ഷൂട്ടൗട്ടില്‍ ഹോളണ്ടിന്റെ വാന്‍ പേഴ്‌സി, റോബന്‍, സ്‌നൈഡര്‍, ക്യുയറ്റ് എന്നിവര്‍ ലക്ഷ്യം കണ്ടപ്പോള്‍ കോസ്‌റ്റോറിക്കയുടെ ബോര്‍ഗസ്, ഗോണ്‍സാലോസ്, ബൊലനോസ് എന്നിവര്‍ക്കുമാത്രമെ ലക്ഷ്യം കാണാനായുള്ളു.

ഇതാദ്യമായാണ് ഹോളണ്ട് ഷൂട്ടൗട്ടിലൂടെ ഒരു ലോകകപ്പ് മത്സരം ജയിക്കുന്നത്. കളി ഷൂട്ടൗട്ടിലേക്കെന്നുറപ്പായതോടെയാണ് തന്ത്രങ്ങളുടെ ആശാനായ ഹോളണ്ട് പരിശീലകന്‍ വാന്‍ഗാല്‍ ഒന്നാം നമ്പര്‍ ഗോള്‍ കീപ്പറായ സില്ലിസനെ മാറ്റി ക്രുളിനെ പകരക്കാരനായി ഇറക്കിയത്. അത് വിജയത്തില്‍ നിര്‍ണായകമാവുകയും ചെയ്തു.

തോറ്റെങ്കിലും ഹോളണ്ടിനെ വിറപ്പിച്ചശേഷമാണ് കോസ്‌റ്റോറിക്ക കീഴടങ്ങിയത്. ലോകകപ്പിലെ അവിസ്മരണീയപ്രകടനത്തില്‍ അവര്‍ക്ക് തല ഉയര്‍ത്തിത്തന്നെ നാട്ടിലേക്ക് മടങ്ങാം. സെമിയില്‍ അര്‍ജന്റീനയാണ് ഹോളണ്ടിന്റെ എതിരാളികള്‍.
    
</TEXT>
</DOC>