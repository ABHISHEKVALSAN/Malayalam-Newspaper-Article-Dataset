<DOC>
<DOCNO>114040789941.utf8</DOCNO>
<TEXT>


           ഛായാഗ്രാഹകന്‍ വി.കെ. മൂര്‍ത്തി അന്തരിച്ചു    

Monday 7 April 2014 6:12 pm IST

ബംഗളൂരു: ദാദാ സാഹെബ്‌ ഫാല്‍കെ പുരസ്കാര ജേതാവും വിഖ്യാത ഛായഗ്രാഹകനുമായ വി.കെ. മൂര്‍ത്തി (90) അന്തരിച്ചു. ബംഗളൂരുവിലെ വസതിയില്‍ ആയിരുന്നു അന്ത്യം. സുപ്രസിദ്ധ സംവിധായകന്‍ ഗുരുദത്തിന്റെ സന്തത സഹചാരിയായിരുന്ന മൂര്‍ത്തിയാണ്‌ ഫാല്‍ക്കെ പുരസ്കാരം നേടിയ പ്രഥമ കാമറാമാന്‍. 

ബ്ലാക്ക്‌ ആന്‍ഡ്‌ വൈറ്റ്‌ കാലത്തെ തിരശ്ശീലയില്‍ കാമറ കൊണ്ട്‌ അത്ഭുതങ്ങള്‍ വിരിയിച്ചു അദ്ദേഹം. തന്റെ സങ്കേതിക മികവുകള്‍ കൊണ്ട്‌ ഇന്ത്യന്‍ വെള്ളിത്തിരയില്‍ മാഞ്ഞുപോവാത്ത സാന്നിധ്യമായി. വിഖ്യാതമായ ക്യാ ക്യാ സിതം, പ്യാസ, റസിയാ സുല്‍ത്താന തുടങ്ങിയ പഴയകാല ഹിറ്റ്‌ ചിത്രങ്ങള്‍ക്കു കാമറ ചലിപ്പിച്ചു. പ്രമോദ്‌ ചക്രവര്‍ത്തി, ശ്യാം ബെനഗല്‍, ഗോവിന്ദ്‌ നിഹലാനി തുടങ്ങിയ പ്രമുഖരുടെ സിനിമകള്‍ക്കും അദ്ദേഹം ഛായാഗ്രാഹകനായി. 2005ല്‍ ഇന്റര്‍നാഷണല്‍ ഇന്ത്യന്‍ ഫിലിം അക്കാദമിയുടെ പുരസ്കാരം നേടി. 

1923 നവംബര്‍ 26ന്‌ ജനിച്ച മൂര്‍ത്തി ജയചാമരാജേന്ദ്ര പോളിടെക്നിക്കില്‍നിന്ന്‌ ഛായാഗ്രാഹണത്തില്‍ ഡിപ്ലോമ കരസ്ഥമാക്കി. രാജ്യത്തെ പ്രഥമ സിനിമാസ്കോപ്‌ ചലച്ചിത്രമായ 1959 ലെ കാഗസ്‌ കേ ഫൂലിന്‌ കാമറ പ്രവര്‍ത്തിപ്പിച്ചതും അദ്ദേഹമായിരുന്നു. എന്നാല്‍, ബ്ലാക്ക്‌ ആന്‍ഡ്‌ വൈറ്റ്‌ കാലത്തു മാത്രമായി അദ്ദേഹം ഒതുങ്ങിയില്ല. പിന്നീട്‌ ലണ്ടനില്‍ നിന്ന്‌ വര്‍ണ്ണ ഛായാഗ്രഹണത്തില്‍ പരിശീലനം നേടുകയും 'ദ ഗണ്‍സ്‌ ഓഫ്‌ നവ്‌റോണ്‍' എന്ന ചിത്രം കാമറ ഞചലിപ്പിക്കുകയും ചെയ്തു.
    
</TEXT>
</DOC>