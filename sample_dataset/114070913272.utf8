<DOC>
<DOCNO>114070913272.utf8</DOCNO>
<TEXT>


           ഇറാക്കില്‍ യുദ്ധം ചെയ്യുന്ന ജിഹാദികളില്‍ 18 ഇന്ത്യക്കാരും    

Wednesday 9 July 2014 12:49 pm IST

ന്യൂദല്‍ഹി: ഇറാക്കിലും സിറിയയിലുമായി യുദ്ധം ചെയ്യുന്ന ജിഹാദികളുടെ കൂട്ടത്തില്‍ 18 ഇന്ത്യക്കാരും ഉള്‍പ്പെട്ടിട്ടുള്ളതായി രഹസ്യാന്വേഷണ വിഭാഗം കണ്ടെത്തി. ഈ രാജ്യങ്ങളിലെല്ലാം ആഭ്യന്തര സംഘര്‍ഷങ്ങള്‍ രൂക്ഷമായ സാഹചര്യത്തില്‍ ഇവിടെ നടക്കുന്ന യുദ്ധങ്ങളില്‍ സ്വന്തം പൗരന്‍മാരെ ചേര്‍ക്കാതിരിക്കാന്‍ മറ്റു രാജ്യങ്ങളെ പോലെ ഇന്ത്യയും ശ്രമം നടത്തുന്നുണ്ട്. 

ഏതെങ്കിലും വിമത സംഘടനകളില്‍ നിന്ന ഉടലെടുത്തവരല്ല ഈ ജിഹാദികളെന്നും രഹസ്യാന്വേഷണ വിഭാഗം വ്യക്തമാക്കി. എന്നാല്‍ ഇവരെല്ലാം സമൂലമായ പരിഷ്‌ക്കാരം വാദിക്കുന്നവരാണ്. 

ജിഹാദികളുടെ കൂട്ടത്തിലുള്ള ഈ 18 പേരെ നിരീക്ഷിച്ചതില്‍ നിന്നും ഇവരില്‍ ആറ് പേര്‍ സ്വന്തം നിലപാടുകളിലെ തെറ്റ് മനസ്സിലാക്കി ഇറാക്ക് വിട്ട് ഗള്‍ഫ് രാജ്യങ്ങളിലേക്ക് കടന്നതായി ഇന്ത്യന്‍ അധികൃതര്‍ കണ്ടെത്തിയിട്ടുണ്ട്. മറ്റുള്ളവര്‍ ഇറാക്കില്‍ തന്നെയാണ്. ഇന്ത്യയില്‍ നിന്നു പോയവരില്‍ രണ്ടു പേര്‍ തമിഴ്‌നാട്ടുകാരാണെന്നും അവരുടെ മാതാപിതാക്കളുമായി അന്വേഷണ ഏജന്‍സികള്‍ ബന്ധപ്പെട്ടുവെന്നുമുള്ള വാര്‍ത്ത രണ്ട് ദിവസം മുമ്പ് റിപ്പോര്‍ട്ട് ചെയ്തിരുന്നു. 

ജിഹാദിലെ സംഘടനകളിലേക്ക് യുഎസ്, യൂറോപ്പ് എന്നിവിടങ്ങളില്‍ നിന്നായി 2000 പേരെയാണ് റിക്രൂട്ട് ചെയ്തിരുന്നതെന്ന് മാധ്യമങ്ങള്‍ റിപ്പോര്‍ട്ട് ചെയ്തിരുന്നു. ഇവിടെ നടക്കുന്ന യുദ്ധങ്ങളെ ഇവര്‍ വിശുദ്ധ യുദ്ധമായിട്ടാണ് കണക്കാക്കുന്നത്. 


    
</TEXT>
</DOC>