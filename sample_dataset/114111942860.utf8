<DOC>
<DOCNO>114111942860.utf8</DOCNO>
<TEXT>


           സിപിഎം നേതാവിന്റെ നേതൃത്വത്തില്‍ വന്‍ ഭൂമി തട്ടിപ്പ്    

Wednesday 19 November 2014 1:30 am IST

        കൊച്ചി: സിപിഎം നേതാവ് ഇടുക്കി ജില്ലയിലെ കൊട്ടകാമ്പൂരില്‍ വ്യാജരേഖ ചമച്ച് തട്ടിയെടുത്ത ഏക്കറുകണക്കിന് ഭൂമി സര്‍ക്കാര്‍ ഏറ്റെടുക്കണമെന്ന് അന്വേഷണ റിപ്പോര്‍ട്ട്. വ്യാജ പവര്‍ ഓഫ് അറ്റോര്‍ണി ഉപയോഗിച്ച് നടത്തിയ രജിസ്‌ട്രേഷന്‍ റദ്ദ് ചെയ്യണമെന്നും റിപ്പോര്‍ട്ടില്‍ ചൂണ്ടിക്കാട്ടുന്നു.

സിപിഎം പെരുമ്പാവൂര്‍ ലോക്കല്‍ കമ്മറ്റിയംഗവും പിണറായി പക്ഷക്കാരനുമായ സി.ഒ.വൈ റെജി എന്നറിയപ്പെടുന്ന ജോണ്‍ ജേക്കബ് മാനേജിംഗ് ഡയറക്ടറായ റോയല്‍ അഗ്രികള്‍ച്ചര്‍ കമ്പനിയുടെ പേരിലാണ് ഭൂമി തട്ടിപ്പ് നടന്നിരിക്കുന്നത്. 2004 ഡിസംബര്‍ 23നാണ് ഈ കമ്പനി രജിസ്റ്റര്‍ ചെയ്തിരിക്കുന്നത്. ദേവികുളം താലൂക്കില്‍ കോവിലൂരിന് സമീപമുള്ള കൊട്ടകാമ്പൂരില്‍ 99ല്‍ കര്‍ഷകര്‍ക്ക് കൃഷിക്കായി പതിച്ചു നല്‍കിയ 52 ഏക്കര്‍ സ്ഥലമാണ് വ്യാജരേഖ ഉപയോഗിച്ച് ഉയാള്‍ കൈവശപ്പെടുത്തിയത്. കര്‍ഷകര്‍ അറിയാതെ വ്യാജമായി ഷാജി സലിം, ബാബുപോള്‍, ജോണ്‍ ജേക്കബിന്റെ ഭാര്യ സഹോദരന്‍ എന്നിവരുടെ പേരില്‍ പവര്‍ ഓഫ് അറ്റോര്‍ണി എറണാകുളം ജില്ലയിലെ കുറുപ്പംപടി സബ്‌രജിസ്ട്രാര്‍ ഓഫീസില്‍ രജിസ്റ്റര്‍ ചെയ്യുകയായിരുന്നു.

തുടര്‍ന്ന് ദേവികുളം രജിസ്ട്രാര്‍ ഓഫീസില്‍ ഒറ്റദിവസംതന്നെ 13 തീറാധാരങ്ങളാണ് നടന്നത്. അന്ന് ആധാരം ചെയ്യുമ്പോള്‍ തിരിച്ചറിയല്‍ രേഖയും ഫോട്ടോയും ആവശ്യമായിരുന്നില്ല. ഈ സൗകര്യം മുതലെടുത്താണ് കൊട്ടകാമ്പൂരിലുള്ളവരുടെ പേരില്‍ കുറുപ്പംപടിയില്‍ പവര്‍ ഓഫ് അറ്റോര്‍ണി രജിസ്റ്റര്‍ ചെയ്യാന്‍ സാധിച്ചത്. ഈ 52 ഏക്കര്‍ കൂടാതെ അഞ്ഞൂറോളം ഏക്കര്‍ സ്ഥലം ജോണ്‍ ജേക്കബും കൂട്ടാളികളും ചേര്‍ന്ന് കൈവശപ്പെടുത്തിയതായി പറയുന്നു.

സിപിഎം ഇടുക്കി ജില്ലാ സെക്രട്ടറി എം.എം. മണി ഈ കയ്യേറ്റങ്ങള്‍ക്ക് സഹായകരമായ നിലപാട് സ്വീകരിച്ചതായും ആക്ഷേപമുണ്ട്. ഈ സ്ഥലത്ത് ഉണ്ടായിരുന്ന കോടിക്കണക്കിന് രൂപയുടെ മരങ്ങള്‍ ഇതിനോടകം മുറിച്ചുമാറ്റിയിട്ടുണ്ട്. കൂടാതെ ഈ സ്ഥലത്ത് ഒരു റിസോര്‍ട്ടും സ്ഥിതി ചെയ്യുന്നുണ്ട്.

ഇതിനിടെ കഴിഞ്ഞ ലോക്‌സഭാ തെരഞ്ഞെടുപ്പ് വേളയില്‍ ഈ ഭൂമി കയ്യേറ്റം വിവാദമാവുകയും ഇതിനെതിരെ സര്‍ക്കാരിന് പരാതി ലഭിക്കുകയും ചെയ്തിരുന്നു. ഇതേത്തുടര്‍ന്ന് നിവേദിത പി.ഹരനെ ഇതുസംബന്ധിച്ച് അന്വേഷണം നടത്താന്‍ സര്‍ക്കാര്‍ ചുമതലപ്പെടുത്തിയത്. കഴിഞ്ഞദിവസമാണ് അവര്‍ അന്വേഷണം സംബന്ധിച്ച റിപ്പോര്‍ട്ട് സര്‍ക്കാരിന് കൈമാറിയത്.
    
</TEXT>
</DOC>