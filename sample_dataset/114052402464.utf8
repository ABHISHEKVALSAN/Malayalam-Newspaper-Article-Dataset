<DOC>
<DOCNO>114052402464.utf8</DOCNO>
<TEXT>


           ആര്‍‌എസ്‌പി കേരളത്തില്‍ യുഡിഎഫിനൊപ്പവും ബംഗാളില്‍ ഇടതിനൊപ്പവും    

Saturday 24 May 2014 1:52 pm IST

ന്യൂദല്‍ഹി: കേരളത്തില്‍ യുഡിഎഫിനൊപ്പവും ബംഗാളില്‍ ഇടതിനൊപ്പവും നില്‍ക്കാന്‍ ആര്‍എസ്‌പി തീരുമാനം. ദേശീയ തലത്തില്‍ ഒറ്റപ്പാര്‍ട്ടിയായി നിലനില്‍ക്കുമെന്നും പാര്‍ട്ടിയുടേ ദേശീയ നയപരിപാടികള്‍ തീരുമാനിക്കാന്‍ ആറു മാസത്തിനകം പ്ലീനം വിളിച്ചു ചേര്‍ക്കാനും ദല്‍ഹിയില്‍ ചേര്‍ന്ന കേന്ദ്ര കമ്മിറ്റി യോഗം തീരുമാനിച്ചു.

ഷിബു ബേബിജോണിന്റെ നേതൃത്വത്തിലുള്ള ആര്‍എസ്‌പി(ബി) ആര്‍എസ്‌പിയില്‍ ലയിക്കുന്നതിനു കേന്ദ്ര കമ്മിറ്റി യോഗം അംഗീകാരം നല്‍കി. അടുത്തമാസം പത്തിനു ലയന സമ്മേളനം നടക്കും. കേരളത്തിലെ ആര്‍‌എസ്‌പിയുടെ തീരുമാനം പാര്‍ട്ടിയുടെ നിലപാടുകള്‍ക്ക് വിരുദ്ധമാണെങ്കില്‍ കൂടി പ്രത്യേക സാഹചര്യത്തില്‍ ലയനത്തിന് അംഗീകാരം നല്‍കാന്‍ തീരുമാനിക്കുകയായിരുന്നുവെന്ന് ദേശീയ സെക്രട്ടറി ടി.ജെ ചന്ദ്രചൂഢന്‍ പറഞ്ഞു. 

ഇടതുപക്ഷത്തിന് മൂല്യചുതി സംഭവിച്ചു കൊണ്ടിരിക്കുകയാണെന്നും ഇത് പരിഹരിക്കാനുള്ള നടപടികളെ കുറിച്ച് ആര്‍എസ്‌പിയുടെ ദേശീയ സമ്മേളനം ചര്‍ച്ച ചെയ്യുമെന്നും ചന്ദ്രചൂഢന്‍ പറഞ്ഞു. ഇടതു മുന്നണിക്കു ലോക്സഭാ തെരഞ്ഞെടുപ്പില്‍ നേരിട്ട തോല്‍വിയുടെ അടിസ്ഥാനത്തില്‍ സംസ്ഥാന ഘടകങ്ങളില്‍ കര്‍ക്കശന നിരീക്ഷണവും തീരുമാനങ്ങളുമെടുക്കാന്‍ തീരുമാനമായി. 

കേരളത്തില്‍ ആര്‍എസ്‌പിയുടെ മുന്നണി മാറ്റം സംബന്ധിച്ച കാര്യം കേന്ദ്ര കമ്മിറ്റിയില്‍ വിശദ ചര്‍ച്ചയായി. ആര്‍എസ്‌പി സംസ്ഥാന ജനറല്‍ സെക്രട്ടറി എ.എ. അസീസും എന്‍.കെ. പ്രേമചന്ദ്രനും കേരളത്തിലെ സാഹചര്യങ്ങള്‍ യോഗത്തില്‍ വിശദീകരിച്ചു. 

തുടക്കത്തില്‍ ബംഗാള്‍ ഘടകം കേരള ഘടകത്തിന്റെ നിലപാടുകളെ എതിര്‍ത്തെങ്കിലും പിന്നീട് അനുകൂലിക്കുകയായിരുന്നു.  
    
</TEXT>
</DOC>