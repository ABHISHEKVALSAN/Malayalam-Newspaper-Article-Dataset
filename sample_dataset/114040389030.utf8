<DOC>
<DOCNO>114040389030.utf8</DOCNO>
<TEXT>


           പ്രതിസന്ധി തീരുന്നില്ല; ആയിരം കോടി കടമെടുക്കാന്‍ അനുമതി    

Thursday 3 April 2014 9:46 pm IST

        തിരുവനന്തപുരം: പൊതുവിപണിയില്‍ നിന്ന്‌ ആയിരം കോടി രൂപ കടമെടുക്കാന്‍സംസ്ഥാനസര്‍ക്കാരിന്‌ റിസര്‍വ്വ്‌ ബാങ്ക്‌ അനുമതി നല്‍കി. 2000കോടിയുടെ കടപ്പത്രത്തിന്‌ അനുമതി തേടിയത്‌. പ്രതിസന്ധി രൂക്ഷമായതിനാലാണ്‌ സാമ്പത്തിക വര്‍ഷം തുടങ്ങിയ ആദ്യ ആഴ്ച തന്നെ 2000 കോടി കടമെടുക്കാന്‍ കേന്ദ്രത്തിന്റെ അനുമതി തേടിയത്‌. ശമ്പളം അടക്കം നല്‍കാന്‍ പണമില്ലാതെ വിഷമിക്കുമ്പോള്‍ സര്‍ക്കാരിന്‌ ആയിരം കോടി കടമെടുക്കാന്‍ അനുമതി കിട്ടിയത്‌ വലിയ ആശ്വാസമാകും. എന്നാല്‍ ശമ്പളം നല്‍കാന്‍ വേണ്ടിയല്ലെന്നും വികസന പ്രവര്‍ത്തനങ്ങള്‍ക്കായാണ്‌ കടമെടുക്കുന്നതെന്നുമാണ്‌ വിശദീകരണം. 
കേന്ദ്ര നികുതി വിഹിതമായ 600 കോടി ട്രഷറിയിലെത്തിയിട്ടുണ്ട്‌. ബാങ്കുകളില്‍ നിക്ഷേപിച്ച തുകയില്‍ നിന്ന്‌ 50 കോടിയും തിരിച്ച്‌ ട്രഷറിയില്‍ എത്തിയെങ്കിലും പ്രതിസന്ധി തുടരുകയാണ്‌. ഏപ്രില്‍ പത്ത്‌ വരെ ഏര്‍പ്പെടുത്തിയ ട്രഷറി നിയന്ത്രണത്തിലാണ്‌ ഇപ്പോള്‍ പിടിച്ചുനില്‍ക്കുന്നത്‌. ജീവനക്കാരുടെ ശമ്പളം സുഗമമായി വിതരണം ചെയ്യുന്നുവെന്നാണ്‌ ഔദ്യോഗിക വിശദീകരണമെങ്കിലും പലവകുപ്പുകളിലും ശമ്പളം കിട്ടിയിട്ടില്ല. ശമ്പളം വൈകിപ്പിക്കാന്‍ നീക്കം നടക്കുന്നതായും ആക്ഷേപമുണ്ട്‌. ശമ്പളം എഴുതാനുള്ള പുതിയ ബില്‍ ബുക്കുകള്‍ കൈമാറുന്നതിനും തടസ്സം പറയുകയാണെന്നാണ്‌ പല വകുപ്പുകളിലെയും ജീവനക്കാരുടെ പരാതി. ജീവനക്കാര്‍ക്ക്‌ ശമ്പളം നല്‍കാന്‍ വേണ്ട 2500 കോടി ട്രഷറിയിലുണ്ടെന്ന്‌ ആവര്‍ത്തിക്കുമ്പോഴും പ്രതിസന്ധികാരണമാണ്‌ ശമ്പളം വൈകിപ്പിക്കുന്നത്‌. ഓരോ വകുപ്പുകളുടെയും പരമാവധി വൈകിപ്പിച്ച്‌ ശമ്പളം പത്താംതിയതിക്കുള്ളില്‍ വിതരണം പൂര്‍ത്തിയാക്കാനാണ്‌ തീരുമാനം.
ഓരോ വകുപ്പും 2013-14 വര്‍ഷത്തെ ബില്‍ ബുക്ക്‌ സമര്‍പ്പിച്ച ശേഷം പുതിയ സാമ്പത്തിക വര്‍ഷത്തേക്കുള്ള ബില്‍ ബുക്ക്‌ വാങ്ങേണ്ടതുണ്ട്‌. ഇതിനുള്ള നടപടിക്രമങ്ങള്‍ ഇന്ന്‌ മാത്രമെ പൂര്‍ത്തിയാകു. നോണ്‍ ഗസറ്റഡ്‌ ജീവനക്കാരുടെ ബില്‍ ബുക്ക്‌ വിതരണമാണ്‌ തടഞ്ഞിരിക്കുന്നത്‌. ലീവ്‌ സറണ്ടര്‍ അടക്കമുള്ള ആനുകൂല്യങ്ങള്‍ക്കുള്ള അപേക്ഷകള്‍ സ്വീകരിക്കുന്നുണ്ടെങ്കിലും പത്തിന്‌ ശേഷം വിതരണം ചെയ്യുമെന്നാണ്‌ അറിയിച്ചിരിക്കുന്നത്‌. തിരഞ്ഞെടുപ്പ്‌ കഴിയും വരെ പിടിച്ച്‌ നില്‍ക്കാനുള്ള തന്ത്രമാണിതെന്നും അതിന്‌ ശേഷം ഈ ആനുകൂല്യം ഇല്ലാതാക്കാനാണ്‌ ശ്രമമെന്നും ജീവനക്കാര്‍ ആരോപിക്കുന്നു. 
ഈ സാമ്പത്തിക വര്‍ഷം 13,500 കോടിയുടെ വായ്പയെടുക്കാന്‍ സംസ്ഥാനത്തിന്‌ കഴിയും. സാമ്പത്തിക പ്രതിസന്ധി മറികടക്കാനുള്ള ശ്രമങ്ങളുടെ ഭാഗമായി ഇത്‌ പരമാവധി ഉപയോഗിക്കാനാണ്‌ ധനവകുപ്പിന്റെ തീരുമാനം.

    
</TEXT>
</DOC>