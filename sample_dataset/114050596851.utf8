<DOC>
<DOCNO>114050596851.utf8</DOCNO>
<TEXT>


           മാറാട്‌: സര്‍ക്കാര്‍ നിയമസഭയേയും തെറ്റിദ്ധരിപ്പിച്ചു    

Monday 5 May 2014 10:18 am IST

        കോഴിക്കോട്‌: മാറാട്‌ പ്രത്യേക അന്വേഷണ സംഘത്തലവനെ മാറ്റിയതിനെക്കുറിച്ച്‌ സര്‍ക്കാര്‍ നിയമസഭയെയും തെറ്റിദ്ധരിപ്പിച്ചു. 2012 ജൂലായ്‌ 11 ന്‌ നിയമസഭയില്‍ ചോദ്യോത്തരവേളയില്‍ അന്നത്തെ ആഭ്യന്തര മന്ത്രി തിരുവഞ്ചൂര്‍ രാധാകൃഷ്ണനാണ്‌ മുഖ്യ അന്വേഷണ സംഘത്തലവന്‍ ഡപ്യൂട്ടേഷന്‍ മുഖാന്തിരം മനുഷ്യാവകാശ കമ്മിഷനിലേക്ക്‌ മാറിയത്‌ കാരണം അദ്ദേഹത്തിന്‌ പകരമായി ക്രൈംബ്രാഞ്ച്‌ സാമ്പത്തിക വിഭാഗം എസ്‌.പി.പി.എ വല്‍സനെ നിയമിച്ചതെന്ന്‌ മറുപടി പറഞ്ഞത്‌. 
എന്നാല്‍ 2012 ജനുവരി അഞ്ചിന്‌ സര്‍ക്കാരിനുവേണ്ടി ജോയന്റ്‌ സെക്രട്ടറി ജി ശിവപ്രദാസ്‌ ഇറക്കിയ ഉത്തരവില്‍ കോഴിക്കോട്‌ സിബിസിഐഡി എച്ച്‌ എച്ച്‌ ഡബ്ലിയു വിഭാഗം തലവന്‍ സി. എം പ്രദീപ്കുമാറിനെസ്ഥലം മാറ്റുകയായിരുന്നു. കോഴിക്കോട്‌ റൂറല്‍ എസ്പി ആയിരുന്ന നീരജ്‌ കുമാര്‍ ഗുപ്തയെ പകരം നിശ്ചയിക്കുകയുംചെയ്തു. സ്ഥലം മാറ്റിയ മറ്റുഉന്നത പോലീസ്‌ ഉദ്യോഗസ്ഥര്‍ക്കെല്ലാം ഉത്തരവില്‍ പകരം തസ്തിക നിശ്ചയിച്ചെങ്കിലും സി.എം. പ്രദീപ്‌ കുമാറിന്‌ പകരം തസ്തിക നിശ്ചയിച്ചിരുന്നില്ല. വസ്തുത ഇതായിരിക്കെയാണ്‌ പിന്നീട്‌ മാസങ്ങള്‍ക്കുശേഷം ആഭ്യന്തര മന്ത്രി നിയമസഭയില്‍ തെറ്റായ വിവരം നല്‍കിയത്‌.
മാറാട്‌ കൂട്ടക്കൊല സംബന്ധിച്ച വിശദമായ അന്വേഷണത്തലവനായി സാമ്പത്തിക കുറ്റന്വേഷണ വിഭാഗം എസ്പിയെ ഏല്‍പിച്ചത്‌ തന്നെ വിവാദമായിരുന്നു. മലബാര്‍ മേഖലയിലെ 450 ഓളം വിവിധസാമ്പത്തിക കുറ്റങ്ങളുമായി ബന്ധപ്പെട്ട കേസന്വേഷണം നടത്തുന്ന ജോലിഭാരത്തിനിടയില്‍ ഈ വിഭാഗത്തിന്‌ മാറാടന്വേഷണത്തിന്‌ സമയം പോലും ലഭിക്കുകയില്ലെന്നത്‌ വ്യക്തമാണ്‌. അതുതന്നെയാണ്‌ പിന്നീട്‌ സംഭവിച്ചതും പി.എ വത്സനെ കൂടാതെ ഡിവൈഎസ്പിമാരായ ജി.സാബു, ജയ്സണ്‍ കെ അബ്രഹാം, സിഐമാരായ വി.കെ അബ്ദുല്‍ ഖാദര്‍, ബിജു, എസ്‌.ഐമാരായ അബ്ദുള്‍കരീം, അലവി എന്നിവരെയും മറ്റു തസ്തികകളിലായി 4 മറ്റുപോലീസുകാരെയും നിശ്ചയിച്ചിരുന്നു. 
ഡിവൈഎസ്പി മാര്‍ക്കും സിഐമാര്‍ക്കും മറ്റ്‌ ക്രമസമാധാനചുമതലകള്‍ നിര്‍വ്വഹിക്കേണ്ട ഉത്തരവാദിത്തവും ഉണ്ടായിരുന്നു. മാറാട്‌ കൂട്ടക്കൊലയ്ക്കു പിന്നിലെ വിദേശബന്ധം, ഭീകരബന്ധം സാമ്പത്തികസ്രോതസ്‌ തുടങ്ങിയസുപ്രധാന കാര്യങ്ങള്‍ അന്വേഷിക്കാനുള്ള ചുമതല രണ്ട്‌ എസ്‌.ഐ മാരുടെ ഉത്തരവാദിത്തമായി ചുരുങ്ങുകയാണ്‌ ചെയ്തത്‌. ചുരുക്കത്തില്‍ അന്വേഷണം മരവിപ്പിക്കുക എന്നത്‌ തന്നെയായിരുന്നു സര്‍ക്കാരിന്റെ ഉദ്ദേശ്യം. ഗൂഢാലോചനക്കേസന്വേഷണം യുഡിഎഫിലെ ചില നേതാക്കളിലെത്തിയപ്പോഴാണ്‌ സുപ്രധാനമായ ഈ കേസന്വേഷണത്തിലെ സംഘത്തലവനെ മാറ്റുന്നത്‌. അന്വേഷണ സംഘത്തലവനെ മാറ്റിയതോടെ നടന്നുവന്ന അന്വേഷണം മരവിപ്പിക്കുകയും മാറാട്‌ കൂട്ടക്കൊല അയല്‍പക്ക വഴക്കിന്റെ പ്രതികാരമാണെന്ന ക്രൈംബ്രാഞ്ചിന്റെ പഴയ വിലയിരുത്തലിലേക്ക്‌ എത്തിക്കുകയുംചെയ്യുക എന്നതായിരുന്നു സര്‍ക്കാര്‍ ശ്രമിച്ചത്‌. പുതുതായി പുറത്തുവന്ന തെളിവുകള്‍ ഈ സംശയത്തെ ബലപ്പെടുത്തുന്നതുമാണ്‌.
എം. ബാലകൃഷ്ണന്‍

</TEXT>
</DOC>