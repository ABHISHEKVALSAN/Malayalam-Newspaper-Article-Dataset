<DOC>
<DOCNO>114020573521.utf8</DOCNO>
<TEXT>


           ആം ആദ്മിക്ക്‌ കോടതിയുടെ അന്ത്യശാസനം    

Wednesday 5 February 2014 9:42 pm IST

ന്യൂദല്‍ഹി: വിദേശ ഫണ്ട്‌ സ്വീകരിച്ചതുമായി ബന്ധപ്പെട്ട പ്രശ്നത്തില്‍ ഉടന്‍ കണക്കു നല്‍കാന്‍ ആം ആദ്മി പാര്‍ട്ടിക്കു ദല്‍ഹി ഹൈക്കോടതി നിര്‍ദ്ദേശം നല്‍കി. മൂന്നാഴ്ചയ്ക്കകം വിദേശഫണ്ടിന്റെ വിവരങ്ങള്‍ സമര്‍പ്പിക്കാനാണ്‌ അന്ത്യശാസനം. കേസ്‌ ഫെബ്രുവരി 28ലേക്ക്‌ മാറ്റി.
വിവിധ സംസ്ഥാനങ്ങളില്‍ ആംആദ്മി പാര്‍ട്ടി നേതാക്കള്‍ ഒന്നിലേറെ അക്കൗണ്ടുകള്‍ വഴി വിദേശ സഹായങ്ങള്‍ സ്വീകരിച്ചതായി തെളിവുണ്ടെന്ന്‌ കേന്ദ്ര ആഭ്യന്തരമന്ത്രാലയത്തിനു വേണ്ടി ഹാജരായ അഡീഷണല്‍ സോളിസിറ്റര്‍ ജനറല്‍ രാജീവ്‌ മെഹ്‌റ കോടതിയില്‍ വ്യക്തമാക്കി. വിവിധ അക്കൗണ്ടുകള്‍ വഴിയാണ്‌ പാര്‍ട്ടി വിദേശ സംഭാവന സ്വീകരിച്ചിരിക്കുന്നത്‌. വിദേശത്തുനിന്നും സംഭാവന സ്വീകരിക്കുന്നതിനുള്ള നിയന്ത്രണ നിയമം(എഫ്സിആര്‍എ) ലംഘിച്ചോയെന്ന കാര്യം പരിശോധിക്കുന്നതിനായാണ്‌ ഇടപാടുകളുടെ വിവരങ്ങള്‍ പാര്‍ട്ടിയോട്‌ ആരാഞ്ഞത്‌. ആഭ്യന്തര മന്ത്രാലയത്തിന്റെ അനുമതിയില്ലാതെ വിദേശ സഹായം സ്വീകരിക്കരുതെന്നാണ്‌ ചട്ടം, അഡീഷണല്‍ സോളിസിറ്റര്‍ ജനറല്‍ കോടതിയില്‍ പറഞ്ഞു. 
എഎപി നേതാക്കള്‍ പാര്‍ട്ടി സ്വീകരിച്ച സംഭാവനകള്‍ സംബന്ധിച്ച്‌ വിവരങ്ങള്‍ നല്‍കിയില്ലെന്ന്‌ കേന്ദ്രസര്‍ക്കാര്‍ കഴിഞ്ഞ ദിവസം കേസ്‌ പരിഗണിച്ചപ്പോള്‍ കോടതിയില്‍ വ്യക്തമാക്കിയതാണ്‌. ബാങ്ക്‌ അക്കൗണ്ട്‌ വിവരങ്ങള്‍ ഉള്‍പ്പെടെ നല്‍കണമെന്ന്‌ ആവശ്യപ്പെട്ട്‌ നവംബര്‍ നാലിനും അതിനു മറുപടി ലഭിക്കാതിരുന്നതോടെ മറ്റൊരു തവണയും കേന്ദ്രസര്‍ക്കാര്‍ പാര്‍ട്ടിക്കു കത്തയച്ചിരുന്നു. കത്തുകള്‍ക്ക്‌ എഎപി നേതൃത്വം മറുപടി നല്‍കിയില്ലെന്നും അഡീഷണല്‍ സോളിസിറ്റര്‍ ജനറല്‍ കോടതിയെ ധരിപ്പിച്ചു. 
എന്നാല്‍ കേന്ദ്രസര്‍ക്കാരിന്റെ വാദം തെറ്റാണെന്നും ആവശ്യപ്പെട്ട വിവരങ്ങള്‍ മുഴുവന്‍ നല്‍കിയെന്നുമാണ്‌ എഎപിക്കുവേണ്ടി ഹാജരായ അഡ്വ.പ്രശാന്ത്ഭൂഷണ്‍ പറഞ്ഞത്‌. ഇരുവാദങ്ങള്‍ക്കും ശേഷം മുഴുവന്‍ രേഖകളും മൂന്നാഴ്ചയ്ക്കകം നല്‍കാന്‍ കോടതി ഉത്തരവിടുകയായിരുന്നു. അനുമതിയില്ലാതെ വിദേശ ഫണ്ടുകള്‍ സ്വീകരിച്ച എഎപിക്കെതിരെ നടപടി ആവശ്യപ്പെട്ട്‌ അഡ്വ.എംഎല്‍ ശര്‍മ്മയാണ്‌ പൊതുതാല്‍പ്പര്യഹര്‍ജി നല്‍കിയത്‌. 
അതിനിടെ ദല്‍ഹിയിലെ ആംആദ്മി പാര്‍ട്ടി സര്‍ക്കാരിന്‌ തിരിച്ചടിയായി പാര്‍ട്ടി എംഎല്‍എയും വിമതനുമായ വിനോദ്കുമാര്‍ ബിന്നി സര്‍ക്കാരിനുള്ള പിന്തുണ പിന്‍വലിച്ചു. അഴിമതിക്കാരനായ ഒരു വ്യക്തിയേക്കാള്‍ അപകടകാരിയാണ്‌ അരവിന്ദ്‌ കേജ്‌രിവാളെന്ന്‌ ബിന്നി പറഞ്ഞു. നുണകള്‍ പറഞ്ഞ്‌ ദല്‍ഹിയിലെ മാത്രമല്ല രാജ്യത്തെ മുഴുവന്‍ ജനങ്ങളേയും പറ്റിക്കുകയാണ്‌ കേജ്‌രിവാള്‍. സര്‍ക്കാരിനുള്ള പിന്തുണ പിന്‍വലിച്ചതായി ലഫ്‌.ഗവര്‍ണ്ണറെ കത്തിലൂടെ അറിയിച്ചതായും ബിന്നി പറഞ്ഞു. 
ഹരിയാന,രാജസ്ഥാന്‍ മാതൃകയില്‍ കുപ്രസിദ്ധമായ ഖാപ്‌ പഞ്ചായത്തുകള്‍ രൂപീകരിക്കാനുള്ള ആംആദ്മി പാര്‍ട്ടി നീക്കത്തിനെതിരെ കേന്ദ്രധനമന്ത്രി പി.ചിദംബരം ശക്തമായി രംഗത്തെത്തിയതും ആംആദ്മി പാര്‍ട്ടിക്ക്‌ തിരിച്ചടിയായി. ഇന്ത്യയുടെ സംസ്ക്കാരത്തിനു വിരുദ്ധമായ ഖാപ്‌ പഞ്ചായത്തുകളുമായി മുന്നോട്ടു നീങ്ങുന്ന ആംആദ്മി നിലപാട്‌ പുനഃപരിശോധിക്കണമെന്നും ചിദംബരം ആവശ്യപ്പെട്ടു.
    
</TEXT>
</DOC>