<DOC>
<DOCNO>114041090517.utf8</DOCNO>
<TEXT>


           ഐഎന്‍എസ്‌ വിക്രാന്ത്‌ 60 കോടിക്ക്‌ വിറ്റു    

Thursday 10 April 2014 11:24 am IST

മുംബൈ: ചരിത്രം തുടിക്കുന്ന, ഇന്ത്യയുടെ പഴയ വിമാനവാഹിനിക്കപ്പല്‍ ഐ.എന്‍.എസ്‌ വിക്രാന്ത്‌ തുച്ഛമായ അറുപതു കോടി രൂപയ്ക്ക്‌ വിറ്റു. രാജ്യത്തിെ‍ന്‍റ അഭിമാന സ്തംഭമായിരുന്ന കപ്പല്‍ പൊളിച്ചടുക്കാന്‍ വേണ്ടി വിറ്റത്‌ പ്രതിരോധവകുപ്പിെ‍ന്‍റയും കേന്ദ്ര, മഹാരാഷ്ട്ര സര്‍ക്കാരുകളുടേയും കഴിവുകേടിന്‌ ഉത്തര ഉദാഹരണമായി മാറി. കപ്പല്‍ മ്യൂസിയമാക്കണമെന്നായിരുന്നു വര്‍ഷങ്ങളായുള്ള ആവശ്യം. എന്നാല്‍ അതിനുള്ള പണമില്ലെന്നു പറഞ്ഞാണ്‌ ഒടുവില്‍ വിറ്റത്‌. ഐബി കൊമേഴ്സ്യല്‍ പ്രൈവറ്റ്‌ ലിമിറ്റഡാണ്‌ കപ്പല്‍ വാങ്ങിയത്‌. മുപ്പതു ദിവസത്തിനുള്ളില്‍ പണമടച്ച്‌ കപ്പല്‍ കൊണ്ടുപോകണം.

ഇന്ത്യയുടെ ആദ്യ വിമാനവാഹിനിയാണ്‌ ഐ.എസ്‌.എസ്‌വിക്രാന്ത്‌. 1971ലെ ഇന്ത്യാപാക്‌ യുദ്ധത്തില്‍ നിര്‍ണ്ണായക പങ്കു വഹിച്ച കപ്പല്‍ 97 ജനുവരിയിലാണ്‌ ഡീകമ്മീഷന്‍ ചെയ്തത്‌. സമയത്ത്‌ ഒന്നും ചെയ്യാതെയിട്ട്‌ കപ്പല്‍ ആകെത്തകര്‍ന്ന്‌ ഇപ്പോള്‍ മ്യൂസിയമാക്കാന്‍ പറ്റാത്ത അവസ്ഥയിലാണ്‌. കപ്പല്‍ പൊളിച്ചുവില്‍ക്കുന്നതിനെതിരെ പൊതുതാല്‍പര്യ ഹര്‍ജി നല്‍കിയിരുന്നു. ഇക്കഴിഞ്ഞ ജനുവരിയില്‍ ഇതില്‍ വാദം കേള്‍ക്കുന്ന സമയത്താണ്‌ ഇത്‌ മ്യൂസിയമാക്കാന്‍ പണമില്ലെന്ന്‌ പറഞ്ഞത്‌. പടുകൂറ്റന്‍ കപ്പല്‍ 1957ല്‍ ബ്രിട്ടനില്‍ നിന്ന്‌ വാങ്ങിയതാണ്‌. പാക്കിസ്ഥാനുമായുള്ള യുദ്ധത്തില്‍ കിഴക്കന്‍ പാക്കിസ്ഥാനിലേക്കുള്ള       (ഇന്ന്‌ ബംഗ്ലാദേശ്‌) സമുദ്രപാത തടഞ്ഞതില്‍ നിര്‍ണ്ണായക പങ്ക്‌ വഹിച്ചത്‌ ഈ കപ്പലാണ്‌.
    
</TEXT>
</DOC>