<DOC>
<DOCNO>114111441433.utf8</DOCNO>
<TEXT>


           വിജിലന്‍സ് അന്വേഷണങ്ങള്‍ക്ക് സമയപരിധി    

Friday 14 November 2014 10:18 pm IST

        തിരുവനന്തപുരം : വിജിലന്‍സ് അന്വേഷണങ്ങള്‍ക്ക് സമയപരിധി നിശ്ചയിക്കാന്‍ തീരുമാനം . ആഭ്യന്തരമന്ത്രി രമേശ് ചെന്നിത്തലയുടെ അധ്യക്ഷതയില്‍ നടന്ന വിജിലന്‍സ് ഉദ്യോഗസ്ഥരുടെയും വിവിധ വകുപ്പുകളിലെ വിജിലന്‍സ് ജീവനക്കാരുടെയും യോഗത്തിലാണ് തീരുമാനം.

വിജിലന്‍സ് കേസുകളില്‍ ഫലപ്രദമായ അന്വേഷണം സമയബന്ധിതമായി പൂര്‍ത്തിയാക്കണം. അഴിമതികേസുകളിലും സ്വത്തുസമ്പാദന കേസുകളിലും ഒഴികെ മറ്റുപരാതികള്‍ വിവിധ വകുപ്പുകളിലെ വിജിലന്‍സ് വിഭാഗം തന്നെ കൈകാര്യം ചെയ്യണം.

വിജിലന്‍സ് ഡയറക്ടറോട് ആലോചിക്കാതെ വിജിലന്‍സ് ഉദ്യോഗസ്ഥരെ ഇനിമുതല്‍ സ്ഥലം മാറ്റില്ല. വിജിലന്‍സ് ഉദ്യോഗസ്ഥര്‍ക്ക് 20 ശതമാനം ഇന്‍സെന്റീവ് നല്‍കണമെന്ന് ശമ്പള കമ്മിഷനോട് ശുപാര്‍ശ നല്‍കിയിട്ടുണ്ട്. വിശ്വാസ്യതയുള്ള ഉദ്യോഗസ്ഥരെ വിജിലന്‍സില്‍ നിയമിക്കുന്നതിന് പ്രാമുഖ്യം നല്‍കും. തിരുവനന്തപുരത്ത് രണ്ട് വിജിലന്‍സ് കെട്ടിടങ്ങള്‍ കൂടി പണിയും.

എറണാകുളത്തും കണ്ണൂരും രണ്ട് വിജിലന്‍സ് കോടതികള്‍ കൂടി അനുവദിക്കും. വിജിലന്‍സിന് കൂടുതല്‍ വാഹനങ്ങള്‍ വാങ്ങുകയും അടിസ്ഥാന സൗകര്യങ്ങള്‍ മെച്ചപ്പെടുത്തുകയും ചെയ്യും. ലോക അഴിമതിവിരുദ്ധ ദിനമായ ഡിസംബര്‍ 9 ന് വിദ്യാഭ്യാസവകുപ്പുമായി യോജിച്ച് സ്‌കൂളുകളിലും കോളേജുകളിലും അഴിമതിവിരുദ്ധ പ്രതിജ്ഞ എടുക്കുകയും സെമിനാറുകള്‍ സംഘടിപ്പിക്കുകയും ചെയ്യുമെന്ന് മന്ത്രിപറഞ്ഞു. പയ്യന്നൂരിലെ ഹക്കീം വധം സിബിഐക്ക് വിടാന്‍ തീരുമാനിച്ചതായും മന്ത്രി അറിയിച്ചു.
    
</TEXT>
</DOC>