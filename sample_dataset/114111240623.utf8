<DOC>
<DOCNO>114111240623.utf8</DOCNO>
<TEXT>


           അട്ടപ്പാടി ശിശുമരണം; ഉദേ്യാഗസ്ഥരെ പഴിചാരി സര്‍ക്കാര്‍ തലയൂരുന്നു    

Wednesday 12 November 2014 1:28 am IST

        പാലക്കാട്: ശിശുമരണങ്ങള്‍ ആവര്‍ത്തിക്കുന്ന അട്ടപ്പാടിയിലെ പ്രശ്‌നങ്ങള്‍ പരിഹരിക്കുന്നതിലെ  സര്‍ക്കാരിന്റെ വീഴ്ച ഉദേ്യാഗസ്ഥരുടെ തലയില്‍ കെട്ടിവെക്കാന്‍ ശ്രമം.  ഇന്നലെ അട്ടപ്പാടിയിലെത്തിയ മന്ത്രി കെ.സി. ജോസഫ് സര്‍ക്കാരിന് വീഴ്ചപറ്റിയെന്ന് സമ്മതിച്ചു. പ്രശ്‌നങ്ങള്‍ പരിഹരിക്കുന്നതിനുള്ള നിര്‍ദ്ദേശങ്ങള്‍ ബുധനാഴ്ച ചേരുന്ന മന്ത്രിസഭായോഗം ചര്‍ച്ചചെയ്യുമെന്നും അദ്ദേഹം പറഞ്ഞു.

അതേസമയം മന്ത്രിമാരായ വി.എസ്. ശിവകുമാര്‍, എം കെ മുനീര്‍, പി.കെ. ജയലക്ഷ്മി എന്നിവരുടെ നേതൃത്വത്തിലുള്ള ഉന്നതതല സംഘം തിങ്കളാഴ്ച അട്ടപ്പാടിയില്‍ സന്ദര്‍ശനം നടത്തി അട്ടപ്പാടിയിലെ പ്രവര്‍ത്തനങ്ങള്‍ക്കുവേണ്ടി രണ്ടുകോടി രൂപ ആരോഗ്യവകുപ്പിന് അധികം അനുവദിക്കുന്നത് അടക്കമുള്ള പ്രഖ്യാപനങ്ങള്‍ നടത്തിയിരുന്നു.

ശിശുമരണവുമായി ബന്ധപ്പെട്ട് ഉദ്യോഗസ്ഥരുടെ ഭാഗത്തുനിന്ന് ഗൗരവമായ വീഴ്ചയുണ്ടായതായി അഗളിയില്‍ മന്ത്രിമാരുടെ സാന്നിധ്യത്തില്‍ ചേര്‍ന്ന അവലോകനയോഗത്തില്‍ ആക്ഷേപം ഉയര്‍ന്നിരുന്നു. സര്‍ക്കാര്‍ നടപടികള്‍ വിലയിരുത്തുന്നതിനുവേണ്ടി വിളിച്ചുചേര്‍ത്ത യോഗത്തിലാണ് ജനപ്രതിനിധികളും വിവിധ രാഷ്ട്രീയകക്ഷി പ്രതിനിധികളും ആക്ഷേപമുന്നയിച്ചത്. കാര്യക്ഷമമായി പ്രവര്‍ത്തിക്കുന്നതില്‍ വീഴ്ചവരുത്തുന്ന ഉദ്യോഗസ്ഥരെ അടിയന്തരമായി ഇവിടെനിന്ന് മാറ്റണമെന്ന ആവശ്യവും യോഗത്തില്‍ ഉയര്‍ന്നിരുന്നു.

സര്‍ക്കാര്‍ കണക്കു പ്രകാരം പതിനാലും അനൗദ്യോഗിക കണക്കുകള്‍ പ്രകാരം ഇരുപതുമാണ് ഈ വര്‍ഷം അട്ടപ്പാടിയില്‍ ഇതുവരെ ഉണ്ടായ ശിശുമരണം. 2014 ല്‍ തുടര്‍ച്ചയായ ശിശുമരണമുണ്ടായപ്പോള്‍ മുഖ്യമന്ത്രി ഉമ്മന്‍ചാണ്ടി അട്ടപ്പാടിയിലെത്തി നടത്തിയ പ്രഖ്യാപനങ്ങളൊന്നും പ്രാവര്‍ത്തികമായില്ല.

അട്ടപ്പാടിയില്‍ പട്ടികവര്‍ഗക്ഷേമത്തിനായി നീക്കിവച്ച ഫണ്ടില്‍ 30ശതമാനം പോലും  ചെലവഴിച്ചിട്ടില്ല. അഗളി പഞ്ചായത്തില്‍ 7.7 ശതമാനവും ഷോളയൂര്‍ പഞ്ചായത്തില്‍ ഒമ്പതുശതമാനവും പുതൂരില്‍ 9.63 ശതമാനവുമാണ് ഇതുവരെ ചെലവഴിച്ചത്. അട്ടപ്പാടിയില്‍ സംസ്ഥാനസര്‍ക്കാര്‍ പ്രഖ്യാപിച്ച പദ്ധതികളൊന്നും നടപ്പാക്കിയില്ലെന്നു മാത്രമല്ല, കേന്ദ്രം അനുവദിച്ച ഫണ്ട്‌പോലും ട്രഷറി നിയന്ത്രണത്തിന്റെ പേരില്‍ നല്‍കിയില്ല.

ആരോഗ്യമേഖലയിലേക്ക് അനുവദിച്ച 10 കോടിയില്‍ 4.25 കോടിയാണ് നല്‍കിയത്.
അതിനിടെ അട്ടപ്പാടിയിലെ സ്ഥിതിഗതികള്‍ മനുഷ്യാവകാശ കമ്മിഷന്‍ നേരിട്ട് അന്വേഷിക്കാന്‍ തീരുമാനമായി. ഒരു മാസത്തിനുള്ളില്‍ അന്വേഷണ റിപ്പോര്‍ട്ട് നല്‍കാന്‍ മുഖ്യാന്വേഷകനായ ഡിഐജി എസ്. ശ്രീജിത്തിനോടു നിര്‍ദേശിച്ചതായി കമ്മിഷന്‍ അംഗം ആര്‍. നടരാജന്‍ അറിയിച്ചു.

അട്ടപ്പാടിയിലെ ആദിവാസി ഊരുകളിലെ ശിശുമരണത്തെക്കുറിച്ച് സമഗ്രമായ അന്വേഷണം നടത്തണമെന്ന് ആവശ്യപ്പെട്ടും ഇടതു-വലത് മുന്നണികളുടെ ആദിവാസി വഞ്ചനയ്‌ക്കെതിരെയും സംസ്ഥാനസര്‍ക്കാരിന്റെ ആദിവാസി ദ്രോഹനടപടികള്‍ക്കെതിരെയും ബി.ജെ.പി പട്ടികജാതി പട്ടികവര്‍ഗ്ഗമോര്‍ച്ച  13ന് രാവിലെ 10ന് അട്ടപ്പാടി ഐടിഡിപി ഓഫീസിലേക്ക് ആദിവാസി സംരക്ഷണ മാര്‍ച്ച് നടത്തും. ബി.ജെ.പി സംസ്ഥാന ജനറല്‍ സെക്രട്ടറി കെ.സുരേന്ദ്രന്‍ ഉദ്ഘാടനം ചെയ്യും.
    
</TEXT>
</DOC>