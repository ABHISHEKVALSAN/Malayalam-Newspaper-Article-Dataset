<DOC>
<DOCNO>114061808815.utf8</DOCNO>
<TEXT>


           ഒഴിവാക്കാന്‍ സാധ്യത അഞ്ച്‌ ഗവര്‍ണര്‍മാരെ     

Wednesday 18 June 2014 9:44 pm IST

        ന്യൂദല്‍ഹി: യുപിഎ സര്‍ക്കാര്‍ നിയമിച്ച മുഴുവന്‍ ഗവര്‍ണ്ണര്‍മാരെയും ഒഴിവാക്കില്ലെന്ന്‌ സൂചന. പ്രധാനമായും അഞ്ച്‌ പേരെ ഒഴിവാക്കാനാണ്‌ പരിപാടി. അഞ്ചു പേരുടേയും പ്രവര്‍ത്തനങ്ങള്‍ മോശമാണ്‌. അഴിമതിക്കേസുകളുമായി ബന്ധവുമുണ്ട്‌. ഗുജറാത്ത്‌ ഗവര്‍ണര്‍ എച്ച്‌.ആര്‍. ഭരദ്വാജ്‌, ഗുജറാത്ത്‌ ഗവര്‍ണര്‍ കമല ബേനിവാള്‍ എന്നിവരാണ്‌ അവയില്‍ രണ്ടു പേര്‍. അതത്‌ സംസ്ഥാനങ്ങളിലെ ബിജെപി സര്‍ക്കാരിനോട്‌ ഏറ്റുമുട്ടുകയും സര്‍ക്കാരുകള്‍ക്ക്‌ നിരന്തരം പ്രശ്നങ്ങള്‍ സൃഷ്ടിക്കുകയും ചെയ്തവരാണ്‌ രണ്ടു പേരും. പലകുറി ഇവര്‍ വിവാദങ്ങള്‍ ഉണ്ടാക്കുകയും ചെയ്തിട്ടുണ്ട്‌. മാര്‍ഗരറ്റ്‌ ആല്‍വയുടെ (രാജസ്ഥാന്‍) കാലാവധി കഴിയാറായി. അഗസ്റ്റാ വെസ്റ്റ്‌ ലാന്‍ഡ്‌ ഹെലിക്കോപ്ടര്‍ ഇടപാടുമായി ബന്ധപ്പെട്ട്‌ സിബിഐക്ക്‌ ചോദ്യം ചെയ്യേണ്ടിവരുന്നവരാണ്‌ ബംഗാള്‍ ഗവര്‍ണര്‍ എം.കെ. നാരായണനും ബി.വി. വാഞ്ചുവും (ഗോവ) എന്നിവര്‍. യുപിഎ സര്‍ക്കാരിന്റെ കാലാവധി കഴിയാനിരിക്കെ ഷീലാ ദീക്ഷിതിനെ തെരക്കിട്ടാണ്‌ കേരള ഗവര്‍ണറാക്കിയത്‌. കോമണ്‍വെല്‍ത്ത്‌ ഗെയിംസുമായി ബന്ധപ്പെട്ട്‌ അഴിമതിയില്‍ പേര്‌ ചേര്‍ത്താല്‍ ഭരണഘടനാപരമായ കാരണം പറഞ്ഞ്‌ അതില്‍ നിന്ന്‌ ഒഴിവാകാനാണ്‌ തെരക്കിട്ട്‌ അവരെ ഗവര്‍ണറാക്കിയത്‌.
പ്രത്യേകിച്ച്‌ കാരണമൊന്നും കൂടാതെ ഗവര്‍ണര്‍മാരെ നീക്കാന്‍ രാഷ്ട്രപതിക്ക്‌ അധികാരമുണ്ട്‌.
അതിനിടെ താന്‍ രാജിവയ്ക്കില്ലെന്ന്‌ മഹാരാഷ്ട്ര ഗവര്‍ണര്‍ കെ.ശങ്കരനാരായണന്‍ ആവര്‍ത്തിച്ചു പറഞ്ഞു. ആഭ്യന്തര സെക്രട്ടറി അനില്‍ ഗോസ്വാമിയാണ്‌ രണ്ടു തവണ ഈ ആവശ്യം ഉന്നയിച്ചത്‌. അധികാരസ്ഥാനത്ത്‌ ഇരിക്കുന്നവര്‍ പറഞ്ഞാല്‍ സ്ഥാനം ഒഴിയുന്നതിനെപ്പറ്റി ആലോചിക്കും. ഗവര്‍ണര്‍ പദവിയെ അലങ്കോലപ്പെടുത്തുന്ന നടപടിയാണ്‌ ഇപ്പോഴുണ്ടായത്‌. ശങ്കരനാരായണന്‍ ഒരു ചാനലിനോടു പറഞ്ഞു.
    
</TEXT>
</DOC>