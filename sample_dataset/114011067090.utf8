<DOC>
<DOCNO>114011067090.utf8</DOCNO>
<TEXT>


           കിരണ്‍ ബേദിയുടെ വോട്ട് നരേന്ദ്ര മോദിക്ക്    

Friday 10 January 2014 2:17 pm IST

ന്യൂദല്‍ഹി: അണ്ണാ ഹസാരെയുടെ അഴിമതിവിരുദ്ധ ക്യാംപെയ്‌നിലെ പ്രധാനിയും മുന്‍ ഐ.പി.എസ് ഉദ്യോഗസ്ഥയുമായ കിരണ്‍ ബേദിയുടെ വോട്ട് ബിജെപിയുടെ പ്രധാനമന്ത്രി സ്ഥാനാര്‍ത്ഥി നരേന്ദ്ര മോദിക്ക്. ട്വിറ്ററിലൂടെയാണ് കിര്‍ണ്‍ ബേദി തന്റെ നിലപാട് അറിയിച്ചത്. 

തന്റെ പിന്തുണയും വോട്ടും നരേന്ദ്രമോദിക്കാണ്. രാജ്യത്ത് സുസ്ഥിരമായ ഭരണം കാഴ്ചവെക്കാന്‍ മോദിക്ക് കഴിയും. അഴിമതി ഇല്ലാതാക്കണമെന്ന് ആഗ്രഹിക്കുന്ന ആര്‍ക്കും കോണ്‍ഗ്രസിനെ പിന്തുണയ്ക്കാന്‍ പറ്റില്ല - ബേദി ട്വിറ്ററില്‍ കുറിച്ചു. ഇന്ത്യയ്ക്കാവശ്യമുള്ളതെല്ലാം നല്‍കാന്‍ സ്ഥിരതയുള്ളതും പരിചയ സമ്പന്നവുമായ കൈകളാണ് ആവശ്യം. ‘എന്നെ സംബന്ധിച്ചിടത്തോളം ഇന്ത്യയാണ് വലുത്. ഭരണം കൃത്യതയുള്ളതും സ്ഥിരതയാര്‍ന്നതും എല്ലാവരേയും ഉള്‍ക്കൊള്ളുന്നതുമാകണം.  ഒരു സ്വതന്ത്ര്യ വ്യക്തിയെന്ന നിലയില്‍ തന്റെ വോട്ട് ‘നമോ’ വിനാണെന്നും അവര്‍ പറഞ്ഞു.

ആം ആദ്മി പാര്‍ട്ടിയും അരവിന്ദ് കെജ്‌രിവാളും ദില്ലിയില്‍ നടത്തുന്ന ശ്രമങ്ങളെ ദൈവ രക്ഷിക്കട്ടെ എന്നും അവര്‍ പറഞ്ഞു.  ഒക്ടോബറില്‍ അഹമ്മദാബാദില്‍ വച്ചും മോദിയെ അനുകൂലിച്ച് കിരണ്‍ ബേദി സംസാരിച്ചിരുന്നു. ഗുജറാത്തില്‍ ഗുണപരമായ വികസനം കാഴ്ചവച്ച വ്യക്തിയാണ് മോദിയെന്നും പ്രധാനമന്ത്രി സ്ഥാനാര്‍ത്ഥിയായി അദ്ദേഹത്തെ തെരഞ്ഞെടുത്ത തീരുമാനത്തെ സ്വാഗതം ചെയ്യുന്നുവെന്നുമായിരുന്നു അവരുടെ അഭിപ്രായം

അണ്ണാ ഹസാരെയുടെ അടുത്ത അനുയായ കിരണ്‍ ബേദി ആം ആദ്മി രൂപീകരണത്തോടെ അരവിന്ദ് കെജ്രിവാളും സംഘവുമായി അകന്നുതുടങ്ങിയിരുന്നു. രാം ലീല മൈതാനിയിലെ സത്യപ്രതിജ്ഞാ ചടങ്ങിലേക്ക് കെജ്‌രിവാള്‍ ക്ഷണിച്ചിരുന്നെങ്കിലും കിരണ്‍ ബേദി പങ്കെടുത്തിരുന്നില്ല. അതേസമയം കിരണ്‍ ബേദിയെയും ജനറല്‍ വി കെ സിംഗിനെയും ബി ജെപിയിലേക്ക് ക്ഷണിക്കണമെന്ന് സുബ്രഹ്മണ്യം സ്വാമി ആവശ്യപ്പെട്ടു.  
    
</TEXT>
</DOC>