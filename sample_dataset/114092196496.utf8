<DOC>
<DOCNO>114092196496.utf8</DOCNO>
<TEXT>


           അഭിമുഖം വെട്ടിയത്‌ മനീഷ്‌ തിവാരിയെന്ന്‌ പ്രസാര്‍ ഭാരതി    

Sunday 21 September 2014 9:57 am IST

ന്യൂദല്‍ഹി: നരേന്ദ്രമോദിയുടെ അഭിമുഖം പൂര്‍ണമായി സംപ്രേഷണം ചെയ്യാതെ പ്രസക്ത ഭാഗങ്ങള്‍ വെട്ടിമാറ്റിയത്‌ കേന്ദ്രവാര്‍ത്താവിതരണ പ്രക്ഷേപണ മന്ത്രി മനീഷ്‌ തിവാരിയുടെ ഇടപെടലിനെ തുടര്‍ന്നാണെന്ന്‌ പ്രസാര്‍ ഭാരതി സിഇഒ ജവഹര്‍ സിര്‍ക്കാര്‍ വെളിപ്പെടുത്തി. ഇക്കാര്യം ജവഹര്‍ സിര്‍ക്കാര്‍ പ്രസാര്‍ ഭാരതി ബോര്‍ഡംഗങ്ങളെ കത്തിലൂടെ അറിയിച്ചു. ദൂരദര്‍ശന്‌ കൂടുതല്‍ സ്വാതന്ത്ര്യം നല്‍കേണ്ടതുണ്ടെന്ന്‌ ബിജെപിയുടെ പ്രധാനമന്ത്രി സ്ഥാനാര്‍ത്ഥി നരേന്ദ്രമോദിയും നിലപാട്‌ വ്യക്തമാക്കിയിട്ടുണ്ട്‌. ഇതോടെ പുതിയ സര്‍ക്കാര്‍ അധികാരത്തിലെത്തിയാല്‍പ്രസാര്‍ ഭാരതിയില്‍ വലിയ അഴിച്ചുപണിക്ക്‌ സാധ്യത വര്‍ദ്ധിച്ചു.
നരേന്ദ്രമോദിയുമായി 56 മിനുറ്റ്‌ നീണ്ട അഭിമുഖമാണ്‌ ദൂരദര്‍ശനിലെ വാര്‍ത്താ അവതാരകനായ അശോക്‌ ശ്രീവാസ്തവ നടത്തിയത്‌. എന്നാല്‍ മൂന്ന്‌ ദിവസങ്ങള്‍ക്ക്‌ ശേഷം എഡിറ്റ്‌ ചെയ്ത്‌ 34 മിനുറ്റായി മാറ്റിയ അഭിമുഖമാണ്‌ ദൂരദര്‍ശന്‍ സംപ്രേഷണം ചെയ്തത്‌. മനീഷ്‌ തിവാരിയും കോണ്‍ഗ്രസ്‌ ഉന്നത നേതൃത്വവും മോദിയുടെ അഭിമുഖം കണ്ട ശേഷമാണ്‌ ദൂരദര്‍ശനില്‍ വന്നതെന്ന്‌ പ്രസാര്‍ ഭാരതി സിഇഒ ഫലത്തില്‍ സമ്മതിക്കുകയാണ്‌. സര്‍ക്കാരിന്റെ ഇടപെടല്‍ കാരണം സ്വതന്ത്രമായി പ്രവര്‍ത്തിക്കാന്‍ സാധിക്കുന്നില്ലെന്ന്‌ പ്രസാര്‍ ഭാരതി സിഇഒ ബോര്‍ഡംഗങ്ങളെ അറിയിച്ചിട്ടുണ്ട്‌. 
സ്വതന്ത്രമായി പ്രവര്‍ത്തിക്കാന്‍ മനീഷ്‌ തീവാരി അനുവദിക്കുന്നില്ല. വിശ്വാസ്യതയെത്തന്നെ വിധേയത്വം ബാധിച്ചിരിക്കുന്നു. സര്‍ക്കാര്‍ ചാനലിന്റെ നിഷ്പക്ഷതയും ഉദ്യേശശുദ്ധിയും സംബന്ധിച്ച സംശയങ്ങള്‍ ഉയരുകയാണ്‌. കഴിഞ്ഞ രണ്ടുവര്‍ഷമായി കൂടുതല്‍ സ്വാതന്ത്ര്യം വേണമെന്ന ആവശ്യം സര്‍ക്കാരിനോട്‌ ഉന്നയിക്കുന്നുണ്ടെങ്കിലും അതു തള്ളിക്കളഞ്ഞിരിക്കുകയാണ്‌. ഭാവിയില്‍ ഇത്തരം അഭിമുഖങ്ങള്‍ എഡിറ്റ്‌ ചെയ്യാതെ പൂര്‍ണ്ണമായും സംപ്രേഷണം ചെയ്യണമെന്ന തീരുമാനം ദൂരദര്‍ശന്‍ സ്വീകരിക്കണം, ജവഹര്‍ സിര്‍ക്കാരിന്റെ കത്തില്‍ പറയുന്നു. 
ലോക പത്രസ്വാതന്ത്ര്യദിനമായ ഇന്നലെ മാധ്യമപ്രവര്‍ത്തകര്‍ക്ക്‌ ആശംസ നേര്‍ന്നുകൊണ്ട്‌ ദൂരദര്‍ശന്‌ കൂടുതല്‍ സ്വാതന്ത്ര്യം നല്‍കേണ്ടതുണ്ടെന്ന സന്ദേശം നരേന്ദ്രമോദി കൈമാറിയിട്ടുണ്ട്‌. തൊഴില്‍പരമായ സ്വാതന്ത്ര്യം നിലനിര്‍ത്തുന്നതിനായി ദൂരദര്‍ശന്‍ പെടാപ്പാടുപെടുകയാണെന്ന്‌ മോദി പറഞ്ഞു. അടിയന്തരാവസ്ഥയില്‍ മാധ്യമസ്വാതന്ത്ര്യം ഇല്ലാതായതിന്റെ ദൂഷ്യഫലങ്ങള്‍ നമ്മള്‍ കണ്ടതാണ്‌. ജനാധിപത്യത്തിന്‌ തന്നെ തീരാകളങ്കമാണിത്‌, മോദി കൂട്ടിച്ചേര്‍ത്തു. 
അതിനിടെ പ്രസാര്‍ ഭാരതി സിഇഒയ്ക്കെതിരെ കോണ്‍ഗ്രസും മനീഷ്‌ തീവാരിയും രംഗത്തെത്തി. ജവഹര്‍ സിര്‍ക്കാര്‍ രണ്ടുവള്ളത്തില്‍ ചവുട്ടി നില്‍ക്കാന്‍ ശ്രമിക്കുകയാണെന്നും കൂടുതല്‍ പ്രവര്‍ത്തന സ്വാതന്ത്ര്യം വേണമെന്ന്‌ പ്രസാര്‍ ഭാരതി നേരത്തെ ആവശ്യപ്പെട്ടിട്ടില്ലെന്നും മനീഷ്‌ തീവാരി പറഞ്ഞു. സമയക്കുറവു മൂലമാണ്‌ അഭിമുഖം പൂര്‍ണ്ണമായും സംപ്രേഷണം ചെയ്യാതിരുന്നതെന്നാണ്‌ ദൂരദര്‍ശന്‍ വാര്‍ത്താവിഭാഗത്തിന്റെ നിലപാട്‌. മനീഷ്‌ തീവാരി ദൂരദര്‍ശനിലെ പ്രധാന തസ്തികകളില്‍ നിയമിച്ചവരാണ്‌ സംഭവത്തെ ന്യായീകരിച്ച്‌ രംഗത്തെത്തിയിരിക്കുന്നതെന്നും ശ്രദ്ധേയമായി. 
സ്വന്തം ലേഖകന്‍

</TEXT>
</DOC>