<DOC>
<DOCNO>114070111370.utf8</DOCNO>
<TEXT>


           ഇറാഖ്: 94 ഇന്ത്യക്കാരെ രക്ഷിച്ചു    

Tuesday 1 July 2014 9:36 am IST

        ന്യൂദല്‍ഹി: ഇറാഖിലെ പ്രശ്‌നബാധിത പ്രദേശങ്ങളില്‍ നിന്നും 94 ഇന്ത്യക്കാരെ വിദേശകാര്യമന്ത്രാലയം രക്ഷപ്പെടുത്തി. ഒരാഴ്ചയ്ക്കകം 600ഓളം ഇന്ത്യക്കാരെ തിരികെയെത്തിക്കുമെന്ന് വിദേശകാര്യവക്താവ് അറിയിച്ചു. നജാഫില്‍ കുടുങ്ങിയ 60 പേരും കര്‍ബലയില്‍ നിന്ന് 30 പേരും ബാഗ്ദാദില്‍ നിന്ന് നാലുപേരുമാണ് തിരികെയെത്തിയത്.

ഇന്ത്യന്‍ വിദേശകാര്യമന്ത്രാലയം നിയോഗിച്ച മൊബൈല്‍ യൂണിറ്റ് ഇന്ത്യക്കാര്‍ താമസിക്കുന്ന വീടുകളിലെത്തി തിരികെ രാജ്യത്തേക്ക് മടങ്ങാന്‍ ആവശ്യപ്പെടുകയാണ്. ഇതാദ്യമായാണ് ഇത്തരത്തിലൊരു നടപടി. ഇറാഖ് സുരക്ഷിതമല്ലെന്നും സ്വന്തം രാജ്യത്തേക്ക് മടങ്ങാനാവശ്യമായ സൗകര്യങ്ങള്‍ ഏര്‍പ്പാടാക്കുമെന്നും വീടുകളിലെത്തുന്ന മൊബൈല്‍യൂണിറ്റ് നിര്‍ദ്ദേശം നല്‍കുന്നുണ്ട്. മടങ്ങാന്‍ സന്നദ്ധരാകുന്നവരുടെ യാത്രാരേഖകള്‍ വിദേശകാര്യമന്ത്രാലയം വേഗം ലഭ്യമാക്കുന്നുണ്ട്. 

നജാഫില്‍ ഇന്നലെ മടങ്ങിയ 60 പേര്‍ക്ക് പുറമേ 31 പേരുടെ കൂടെ യാത്രാരേഖകള്‍ തയ്യാറാക്കിവരികയാണ്. കര്‍ബലയില്‍ നിന്നും 100 പേര്‍ രണ്ടു ദിവസത്തിനകം തിരികെയെത്തും. ബാഗ്ദാദില്‍ നിന്നും വളരെ ദൂരത്തുള്ള ബസ്രയില്‍ ജുഡീഷ്യല്‍ കസ്റ്റഡിയില്‍ കഴിഞ്ഞ ആറ് ഇന്ത്യക്കാരെ മൊബൈല്‍യൂണിറ്റ് ഇടപെട്ട് മോചിപ്പിച്ചിട്ടുണ്ട്. ഇവര്‍ ഉടന്‍തന്നെ മടങ്ങും. നസ്രിയയില്‍ നിന്നും 50 ഇന്ത്യക്കാരുടെ യാത്രാരേഖകള്‍ വിദേശകാര്യമന്ത്രാലയം തയ്യാറാക്കുന്നുണ്ടെന്നും വക്താവ് പറഞ്ഞു. ബാഗ്ദാദിലുണ്ടായിരുന്ന 12 പേരില്‍ നാലുപേര്‍ ഇന്നലെ മടങ്ങിയപ്പോള്‍ മറ്റുള്ള 8 പേര്‍ വിമാനടിക്കറ്റ് ലഭ്യമാകുന്ന മുറയ്ക്ക് നാട്ടിലെത്തും. ഇറാഖിലെ ഇന്ത്യന്‍ പൗരന്‍മാരെ തിരികെയെത്തിക്കുന്നതിനായി അതിശക്തമായ നടപടികളാണ് വിദേശകാര്യമന്ത്രാലയം സ്വീകരിക്കുന്നത്.

    
</TEXT>
</DOC>