<DOC>
<DOCNO>114092728434.utf8</DOCNO>
<TEXT>


           അനധികൃത നിര്‍മ്മാണ പ്രവര്‍ത്തനത്തിന് ഒത്താശ ചെയ്തതായി ആക്ഷേപം    

Saturday 27 September 2014 9:26 pm IST

        ഇടുക്കി: നേര്യമംഗലം വനമേഖലയില്‍  റോഡ് നിര്‍മ്മാണത്തിന് കലുങ്ക് നിര്‍മ്മിക്കാന്‍ അനുമതി നല്‍കിയ ഫോറസ്റ്റ് ഉദ്യോഗസ്ഥനെതിരെ നടപടിയുറപ്പ്. 2013 ഒക്ടോബറിലാണ് മൂന്നര മീറ്റര്‍ വീതിയില്‍ റോഡ് നിര്‍മ്മിക്കാന്‍  മൂന്നാര്‍ ഡിഎഫ്ഒ കെ.ജെ. ശാമുവല്‍ പൊതുമരാമത്ത് വകുപ്പിന് അനുമതി നല്‍കിയത്.
ഇതിന്റെ മറപിടിച്ചാണ് എട്ട് മീറ്റര്‍ വീതിയില്‍ റോഡും കലുങ്കും നിര്‍മ്മിച്ചത്. അന്ന് നേര്യമംഗലം റേഞ്ചില്‍ ജോലി നോക്കിയിരുന്ന ഉദ്യോഗസ്ഥര്‍ പാരിതോഷികം വാങ്ങി വനംവകുപ്പ് ഭൂമിയിലൂടെയുള്ള അനധികൃത നിര്‍മ്മാണ പ്രവര്‍ത്തനത്തിന് ഒത്താശ ചെയ്തുകൊടുക്കുകയായിരുന്നു എന്നാണ്  ആക്ഷേപം.
വനഭൂമി വികസനപ്രവര്‍ത്തനത്തിന് നല്‍കാന്‍  കേന്ദ്ര പരിസ്ഥിതി മന്ത്രാലയത്തിന്റെ അനുമതി വേണം. നിര്‍മ്മാണത്തിന് ഉദ്ദേശിക്കുന്ന വനഭൂമിയുടെ സ്‌കെച്ച് പരിസ്ഥിതി മന്ത്രാലയത്തില്‍ സമര്‍പ്പിക്കുകയും വേണം. ഇതിന് ശേഷമേ അനുമതി ലഭിക്കൂ. അനുമതി ലഭിച്ചാല്‍ വനംവകുപ്പ് വിട്ട് നല്‍കുന്ന ഭൂമിയുടെ ഇരട്ടിഭൂമി തിരികെ വനംവകുപ്പിന് നല്‍കുകയും വേണം. ഈ നിയമവഴികളൊക്കെ മറികടന്നാണ് രാഷ്ട്രീയ സമ്മര്‍ദ്ദത്തിന് വഴങ്ങി ഡിഎഫ്ഒ പൊതുമരാമത്തിന് വനംഭൂമി നല്‍കിയത്.എന്നാല്‍ പൊതുമരാമത്ത് വകുപ്പ് മൂന്ന് മീറ്ററിന് പകരം എട്ട് മീറ്റര്‍ വീതിയില്‍ വനഭൂമിയിലൂടെ റോഡ് നിര്‍മ്മിച്ചു. ഈ സമയത്ത് വനംവകുപ്പ് അനങ്ങാപ്പാറ നയം സ്വീകരിക്കുകയായിരുന്നു.
കഴിഞ്ഞ ജൂണില്‍ പരിസ്ഥിതി സംഘടനകള്‍ വനഭൂമി ചട്ടങ്ങള്‍ കാറ്റില്‍പറത്തി നിര്‍മ്മാണപ്രവര്‍ത്തനത്തിനായി വിട്ടുകൊടുത്തതിനെതിരെ രംഗത്തുവന്നു. ഈ അവസരത്തില്‍ പൊതുമാരാമത്ത് കരാറുകാരന്‍ ജോര്‍ജ് മുളയ്ക്കല്‍, ഇദ്ദേഹത്തിന്റെ രണ്ട് തൊഴിലാളികള്‍, എഞ്ചിനീയര്‍മാരായ രാജു, ആന്‍സി എന്നിങ്ങനെ അഞ്ചുപേര്‍ക്കെതിരെ വനംഭൂമി കയ്യേറിയതിന് കേസെടുത്തു. പ്രതികളെ അറസ്റ്റ് ചെയ്യാതെ എഫ്‌ഐആര്‍ അടിമാലി കോടതിയില്‍ നല്‍കി വനംവകുപ്പ് ഒളിച്ചുകളി തുടരുകയായിരുന്നു. ഇതിനിടെ പരിസ്ഥിതി സംഘടനകള്‍ നിയമനടപടിക്കൊരുങ്ങിയതോടെ വനംഭൂമിയിലെ റോഡിന്റെ ഭാഗമായുള്ള കലുങ്കുകള്‍ പൊളിച്ചുകളഞ്ഞു. ഇതാണ് ഇപ്പോള്‍ നടക്കുന്ന സമരത്തിന് കാരണമായത്. വനംവകുപ്പിന്റെ വിജിലന്‍സ് വിഭാഗം വനംവകുപ്പ് ഉദ്യോഗസ്ഥരുടെ നടപടികളെക്കുറിച്ച് റിപ്പോര്‍ട്ട് നല്‍കിയതായാണ് വിവരം.
    
</TEXT>
</DOC>