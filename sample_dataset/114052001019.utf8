<DOC>
<DOCNO>114052001019.utf8</DOCNO>
<TEXT>


           ജമ്മുവില്‍ ബസ് താഴ്ചയിലേക്ക് മറിഞ്ഞ് 17 മരണം    

Tuesday 20 May 2014 12:02 pm IST

ശ്രീനഗര്‍: ജമ്മുകാശ്മീരില്‍ ബസ് അഗാധ ഗര്‍ത്തത്തിലേക്ക് മറിഞ്ഞ് 17 പേര്‍ മരിച്ചു. 34 പേര്‍ക്ക് പരിക്കേറ്റു. ജമ്മുവില്‍ നിന്ന് 170 കിലോമീറ്റര്‍ അകലെ റമ്പാന്‍ ജില്ലയില്‍ ജമ്മു  ശ്രീനഗര്‍ ഹൈവേയില്‍ പുലര്‍ച്ചെയായിരുന്നു അപകടം നടന്നത്.

ജമ്മുവില്‍ നിന്ന് ശ്രീനഗറിലേക്ക് പോവുകയായിരുന്നു ബസ്. ഡ്രൈവര്‍ ഉറങ്ങിപ്പോയതാണ് അപകടകാരണമെന്ന് കരുതുന്നു. രക്ഷാപ്രവര്‍ത്തനം തുടരുകയാണ്. ഹെലികോപ്ടറുകളുടെ സേവനവും രക്ഷാപ്രവര്‍ത്തനത്തിന് ഉപയോഗപ്പെടുത്തുന്നുണ്ട്.

കൂടാതെ രക്ഷാ പ്രവര്‍ത്തനങ്ങള്‍ക്കായി മേഖലയില്‍ സൈനികരേയും വിന്യസിച്ചിട്ടുണ്ട്. യാത്രക്കാരില്‍ അധികവും പൂഞ്ച്, രജൗരി എന്നിവിടങ്ങളില്‍ നിന്ന് റിക്രൂട്ട്‌മെന്റ് റാലിക്ക് പങ്കെടുക്കാനെത്തിയ യുവാക്കളാണെന്നാണ് റിപ്പോര്‍ട്ട്. യാത്രക്കാരില്‍ ചിലര്‍ ഗുജറാത്തില്‍ നിന്നാണെന്നും റിപ്പോര്‍ട്ടുണ്ട്.

 
    
</TEXT>
</DOC>