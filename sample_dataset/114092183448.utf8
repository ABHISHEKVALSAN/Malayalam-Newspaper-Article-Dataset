<DOC>
<DOCNO>114092183448.utf8</DOCNO>
<TEXT>


           തിരകള്‍ ചേര്‍ന്ന്‌ തരംഗമാകുന്നു    

Sunday 21 September 2014 10:10 am IST

സാമൂഹ്യമാറ്റത്തിന്‌ അനിവാര്യമായ രാഷ്ട്രീയ മാറ്റത്തിന്റെ കാലമാണിപ്പോള്‍. പൊതുതെരഞ്ഞെടുപ്പ്‌ വ്യക്തികളുടെ മാറ്റത്തിന്റെ മനസ്സ്‌ പ്രകടമാകുന്ന അവസരമാണ്‌. വാസ്തവത്തില്‍ ഭരണത്തില്‍ മാറ്റമുണ്ടാകുന്നതും ഭരണം നടത്തുന്ന രാഷ്ട്രീയ പാര്‍ട്ടികളുടെ മേല്‍ക്കോയ്മയില്‍ മാറ്റം വരുന്നതും സമൂഹത്തന്റെ മാറ്റ മനഃസ്ഥിതികൊണ്ടാണ്‌. രാഷ്ട്രീയ പാര്‍ട്ടികള്‍ അതിന്റെ നേട്ടം പിന്നീട്‌ അവകാശപ്പെടുമെങ്കിലും വ്യക്തിക്ക്‌ ഉണ്ടാകുന്ന മനംമാറ്റമാണ്‌ ഏതെങ്കിലും പാര്‍ട്ടികള്‍ക്ക്‌ ഗുണകരമാകുന്നത്‌. 
തെരഞ്ഞെടുപ്പ്‌ രാഷ്ട്രീയത്തില്‍ വോട്ടിന്റെ കണക്കെടുപ്പുവരുമ്പോള്‍ രണ്ടുകൂട്ടരുടെ മനംമാറ്റമാണ്‌ പ്രധാനം. ഒന്ന്‌ കടുത്ത രാഷ്ട്രീയബോധമുള്ളവരുടെ പാര്‍ട്ടികളിലെ വിശ്വാസമാറ്റം. രണ്ട്‌, കക്ഷിരാഷ്ട്രീയത്തിന്റെ ലഹരി തലക്കുപിടിക്കാത്ത വിഭാഗം വോട്ടര്‍മാരുടെ മനം മാറ്റം. ഈ തെരഞ്ഞെടുപ്പുകാലത്ത്‌ മേല്‍പ്പറഞ്ഞ രണ്ടുവിഭാഗത്തില്‍ പെട്ടവര്‍ക്കും മനംമാറ്റം ഉണ്ടായിരിക്കുന്നുവെന്നതാണ്‌ വലിയ മാറ്റം. അതുകൊണ്ടുതന്നെ അപ്രതീക്ഷിതമായ അപ്രവചനീയമായ ഒരു ഫലമായിരിക്കും തെരഞ്ഞെടുപ്പിനുശേഷം കാണാനാവുക.
തെരഞ്ഞെടുപ്പില്‍ തരംഗം ഉണ്ടാവുക അപൂര്‍വമാണ്‌. ഭരിക്കുന്നവരെ അല്ലെങ്കില്‍ പ്രതിപക്ഷത്തെ തെരഞ്ഞെടുക്കുകയെന്ന ജനാധിപത്യ സമ്പ്രദായത്തില്‍ അതിനാണ്‌ സാധ്യതയും ഏറെ. അതിനപ്പുറത്തേക്ക്‌ വ്യക്തിയും പ്രശ്നങ്ങളും തെരഞ്ഞെടുപ്പിലെ വിഷയങ്ങളാവുക അപൂര്‍വമാണ്‌. ഇന്ത്യയില്‍ തെരഞ്ഞെടുപ്പു തരംഗം ഉണ്ടായ അവസരമില്ലെന്നുതന്നെ പറയാം. 1984 ല്‍ ഇന്ദിരവധത്തെത്തുടര്‍ന്നു കോണ്‍ഗ്രസിന്‌ അനുകൂലമായുണ്ടായത്‌ സഹതാപ വികാരമല്ലാതെ തരംഗം എന്നു വിശേഷിപ്പിക്കാനാവുമെന്ന്‌ തോന്നുന്നില്ല. എന്നാല്‍ 2014 ലെ തെരഞ്ഞെടുപ്പില്‍ വന്നിരിക്കുന്ന വലിയ മാറ്റം അങ്ങനെയൊരു തരംഗത്തിന്റെ തിരയിളക്കം വ്യാപകമായിരിക്കുന്നുവെന്നതാണ്‌. 
1989-ല്‍ അയോധ്യ രാമക്ഷേത്രത്തില്‍ നിര്‍മാണം എന്ന വിഷയം ഒരു വികാരമായിരുന്നു. അപ്പോഴും തരംഗമായില്ല. എന്നാല്‍ ഇപ്പോള്‍ മാറ്റത്തിന്റെ തിരയടിയുണ്ട്‌, അത്‌ ഒരേസമയം വ്യക്തിയുടേയും വിഷയങ്ങളുടേയും പേരില്‍ ഉണ്ടാകുന്ന വികാരമാണ്‌, അതുകൊണ്ടുതന്നെ അതു തരംഗമായി മാറാനുള്ള തിരക്കൂട്ടമാവുകയാണ്‌. 
നരേന്ദ്രമോദിയെന്ന ഭരണാധികാരിയെ പിന്തുണക്കുന്നവരില്‍ മോദിയുടെ സ്വാധീനം വികാരമാണ്‌. മോദിയെ എതിര്‍ക്കുന്ന കക്ഷി രാഷ്ട്രീയക്കാരുടെ എതിര്‍പ്രചാരണങ്ങളും വിരുദ്ധ ഭക്തിപോലെ ആ വികാരത്തെ ജ്വലിപ്പിക്കുകയാണ്‌. ഈ രണ്ടു കൂട്ടര്‍ക്കും അപ്പുറമുള്ള അധിക വോട്ടുകളാണ്‌ വികാരത്തെ തരംഗമാക്കി മാറ്റുന്നത്‌. അവിടേയും മാറ്റം പ്രകടമാകുന്നുണ്ട്‌. അത്‌ വ്യക്തിത്വത്തിന്റേയും പ്രവൃത്തിയുടെയും അടിസ്ഥാനത്തിലാണ്‌. നരേന്ദ്രമോദിയുടെ ഗുജറാത്ത്‌ ഭരണത്തിലെ ഗുണപരമായ അംശങ്ങളുടെ പരമാവധി പ്രചാരണം ഈ വിഭാഗം വോട്ടര്‍മാരില്‍ സ്വാധീനമുണ്ടാക്കുന്നുണ്ട്‌. 
ജമ്മുകാശ്മീര്‍ മുഖ്യമന്ത്രി ഒമര്‍ അബ്ദുള്ളക്ക്‌ ജമ്മുവിലെ മോദി റാലി അദ്ദേഹത്തിന്റെ രാഷ്ട്രീയ പ്രതീക്ഷകള്‍ക്കപ്പുറമായിരുന്നുവെന്ന്‌ പരസ്യമായി സമ്മതിക്കേണ്ടിവന്നത്‌ തരംഗത്തിനു മുന്നോടിയായ ഈ തിരയിളക്കം കൊണ്ടാണ്‌. കേരളത്തിലും അസമിലും യുപിയിലും മോദിയുടെ സമ്മേളനങ്ങള്‍ ഈ തിരയിളക്കം ഉണ്ടാക്കിയിട്ടുണ്ട്‌. പാര്‍ട്ടി വിശ്വാസികള്‍ക്കപ്പുറം ജനമനസ്സിലുണ്ടായിക്കഴിഞ്ഞിരുന്ന മാറ്റത്തിന്‌ കാരണങ്ങള്‍ പലതാണ്‌. ഒന്ന്‌, കക്ഷി രാഷ്ട്രീയത്തിനും പക്ഷപാത രാഷ്ട്രീയത്തിനും പ്രായം ചെന്നിരിക്കുന്നു. സ്വാതന്ത്ര്യാനന്തര ഇന്ത്യയില്‍ 65 കഴിഞ്ഞ പാര്‍ട്ടികള്‍ക്കും ആശയങ്ങള്‍ക്കും അലസതക്കിടയില്‍ കിട്ടിയ ഞെട്ടലാണ്‌ ആം ആദ്മി പാര്‍ട്ടിയെന്ന സംഘം ചേരലിന്റെ സന്ദേശം. അരവിന്ദ്‌ കേജ്‌രിവാള്‍ പ്രായോഗിക രാഷ്ട്രീയത്തില്‍ പരാജയപ്പെടുന്നുവെങ്കിലും എഎപിയുടെ സ്വാധീനം ജനമനസ്സിലുണ്ടാക്കിയ മാറ്റം ചെറുതല്ല. വിശ്വസിച്ച്‌ ഒപ്പം ഇറങ്ങിയവരേയും പിന്തുണച്ചവരേയും അവസരം കിട്ടിയപ്പോള്‍ നിരാശപ്പെടുത്തിയെന്നതാണ്‌ മുന്‍ ദല്‍ഹി മുഖ്യമന്ത്രിയുടെ പരാജയം. പക്ഷേ വിശ്വസിക്കാവുന്നയാളെന്ന നിലയിലേക്ക്‌ തെളിവുകാട്ടി കടന്നുവരുന്നുവെന്നതാണ്‌ ഗുജറാത്ത്‌ മുഖ്യമന്ത്രിയുടെ വിജയം. മാറ്റം കൊതിക്കുകയാണ്‌, പ്രതീക്ഷിക്കുകയാണ്‌ വോട്ടര്‍മാര്‍. അവര്‍ക്ക്‌ ഏറെ പ്രതീക്ഷ നല്‍കുകയാണ്‌ പുതിയ നായകന്മാര്‍. രണ്ട്‌, എഎപി രാഷ്ട്രീയ സംഘടനകളിലുണ്ടാക്കിയ മാറ്റം ചെറുതല്ല. സ്വയം മാറാന്‍ തയ്യാറാക്കിയിരിക്കുന്നു പാര്‍ട്ടികള്‍ എന്നതിന്‌ തെളിവുകള്‍ ഏറെയാണ്‌. 
പ്രകടനപത്രികകള്‍ തയ്യാറാക്കുന്ന പതിവു തിരക്കുകളില്‍നിന്ന്‌ പ്രവൃത്തി ചെയ്തതിന്റെ തെളിവ്‌ സാക്ഷ്യപ്പെടുത്താനുള്ള തിരക്കിലാണ്‌ പാര്‍ട്ടികള്‍. ഭരണം കിട്ടിയാല്‍ ചെയ്യാന്‍ പോകുന്ന കാര്യങ്ങളെന്ന വാഗ്ദാന പത്രികയേക്കാള്‍ കഴിഞ്ഞകാലത്ത്‌ ചെയ്തതിന്റെ കണക്കുനിരത്തുന്ന പ്രകടന പത്രിക തയ്യാറാക്കാന്‍ തത്രപ്പെടുകയാണ്‌ പലരും. ഒരു പ്രമുഖ വാരിക നടത്തിയ ദേശീയതല ചര്‍ച്ചയില്‍ പങ്കെടുത്ത മുഖ്യമന്ത്രിമാര്‍ക്കും ഉന്നത ഉദ്യോഗസ്ഥര്‍ക്കും രാഷ്ട്രീയ നേതാക്കള്‍ക്കും അവരവരുടെ നേട്ടങ്ങള്‍ എണ്ണിപ്പറയേണ്ടിവന്നത്‌ മുമ്പു സംഭവിച്ചിട്ടില്ലാത്ത ഗുണപരമായ മാറ്റമാണ്‌. 
(തുടരും)
കാവാലം ശശികുമാര്‍

</TEXT>
</DOC>