<DOC>
<DOCNO>114071615070.utf8</DOCNO>
<TEXT>


            മുണ്ടുടുത്തവരെ പുറത്താക്കുന്ന ക്ലബ്ബുകള്‍ക്കെതിരെ നടപടിയെന്ന് ജയലളിത    

Wednesday 16 July 2014 4:16 pm IST

ചെന്നൈ: തമിഴ്‌നാട്ടിലെ ക്ലബ്ബുകളില്‍ മുണ്ട് ധരിക്കുന്നവര്‍ക്ക് പ്രവേശനം നിഷേധിക്കുന്നതിനെതിരെ നിയമനിര്‍മ്മാണം വരുന്നു. മുഖ്യമന്ത്രി ജയലളിത നിയമസഭയെ അറിയിച്ചതാണ് ഇക്കാര്യം. മുണ്ട് ധരിച്ചതിന്റെ പേരില്‍ തമിഴ്‌നാട് ഹൈക്കോടതിയിലെ സിറ്റിങ് ജഡ്ജിനും രണ്ട് അഭിഭാക്ഷകര്‍ക്കും തമിഴ്‌നാട് ക്രിക്കറ്റ് അസോസിഷേന്‍ ക്ലബ്ബില്‍ പ്രവേശനം നിഷേധിച്ച സംഭവത്തിന്റെ പശ്ചാത്തലത്തിലാണ് നടപടി.

നിയമസഭയുടെ ഈ സമ്മേളനകാലത്തു തന്നെ നിയമം കൊണ്ടുവരും. ക്ലബിന്റെ നടപടി തമിഴ് സംസ്‌കാരത്തെ അപമാനിക്കുന്നതാണെന്നും ഇത്തരക്കാര്‍ക്കെതിരെ ലൈസന്‍സ് റദ്ദാക്കുന്നത് ഉള്‍പ്പെടെയുള്ള നടപടി സ്വീകരിക്കുമെന്നും ജയലളിത അറിയിച്ചു. സംഭവത്തില്‍ വിശദീകരണം തേടി ക്രിക്കറ്റ് അസോസിഷേന്‍ ക്ലബിന് കാരണം കാണിക്കല്‍ നോട്ടീസ് നല്‍കയതായും സു മോട്ടോ പ്രസ്താവനയില്‍ ജയലളിത കൂട്ടിച്ചേര്‍ത്തു.

മുണ്ട് ധരിച്ച് പ്രവേശനം പാടില്ലെന്ന് ക്രിക്കറ്റ് അസോസിയേഷന്‍ ക്ലബിന്റെ ബൈലോയില്‍ ഒരിടത്തും പറഞ്ഞിട്ടില്ല. വിദേശരാജ്യങ്ങളില്‍ പോലും മുണ്ടു ധരിച്ചെത്തുന്നതിനെ നിരോധിച്ചിട്ടില്ല. ക്രിക്കറ്റ് അസോസിയേഷന്റെ നടപടി ഭരണഘടനയോടും ജനാധിപത്യത്തോടും തമിഴ് സംസ്‌കാരത്തോടുമുള്ള കടന്നുകയറ്റമാണെന്നും അവര്‍ പറഞ്ഞു.

ഒരു പുസ്തക പ്രകാശന ചടങ്ങില്‍ പങ്കെടുക്കാനെത്തിയ ഹൈക്കോടതി ജസ്റ്റിസ് ഡി. ഹരിപരാന്തമനും ആര്‍. ഗാന്ധി, ജി.ആര്‍ സ്വാമിനാഥന്‍ എന്നീ അഭിഭാഷകര്‍ക്കുമാണ് ക്ലബ്ബില്‍ പ്രവേശനം നിഷേധിച്ചത്. സംഭവം ഡിഎംകെ നിയമസഭയില്‍ ഉന്നയിച്ചിരുന്നു.

ക്ലബ്ബിന്റെ നടപടിക്കെതിരെ തമിഴ്‌നാട്ടില്‍ വ്യാപക പ്രതിഷേധം ഉയര്‍ന്നതിനെ തുടര്‍ന്നാണ് സര്‍ക്കാര്‍ ഇടപെടല്‍. ടി.എന്‍.സി.എ ക്ലബ്ബിനെ കൂടാതെ ചെന്നൈയിലെ നിരവധി ക്ലബുകള്‍ മുണ്ട് ധരിച്ചവര്‍ക്ക് പ്രശേനം നിഷേധിക്കുന്നതായി പരാതിയുണ്ട്.
    
</TEXT>
</DOC>