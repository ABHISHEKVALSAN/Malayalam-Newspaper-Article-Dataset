<DOC>
<DOCNO>114100831109.utf8</DOCNO>
<TEXT>


           നരേന്ദ്രമോദിയെ ശബരിമലയിലേക്ക് ക്ഷണിക്കണം: ഒ. രാജഗോപാല്‍    

Wednesday 8 October 2014 10:00 pm IST

        തിരുവനന്തപുരം: ശബരിമലയുടെ സമ്പൂര്‍ണ വികസനത്തിന് കളമൊരുങ്ങാന്‍ പ്രധാനമന്ത്രി നരേന്ദ്രമോദിയെ ശബരിമലയിലേക്ക് ക്ഷണിക്കണമെന്ന് ബിജെപി നേതാവ് ഒ. രാജഗോപാല്‍. തിരുവിതാംകൂര്‍ ദേവസ്വം എംപ്ലോയീസ് സംഘിന്റെ സംസ്ഥാന സമ്മേളനത്തോടനുബന്ധിച്ച് 'ശബരിമല വികസനം- പ്രതിസന്ധിയും പരിഹാരവും' എന്ന വിഷയത്തില്‍ സംഘടിപ്പിച്ച സെമിനാര്‍ ഉദ്ഘാടനം ചെയ്യുകയായിരുന്നു അദ്ദേഹം.

ഇതൊരു ശുഭ മുഹൂര്‍ത്തമാണ്. നല്ല കാലത്തിലേക്കുള്ള നല്ല കാല്‍വയ്പ്പാണ് എംപ്ലോയീസ് സംഘിന്റെ ഉത്ഭവം. ഈ ചര്‍ച്ചയുടെ ഭാഗമായി എപ്ലോയീസ് സംഘ് പ്രധാനമന്ത്രിയെ ശബരിമലയിലേക്ക് ക്ഷണിച്ച് നിവേദനം നല്‍കണം. ഹൈന്ദവ മൂല്യങ്ങളെയും നമ്മുടെ പാരമ്പര്യത്തെയും സംരക്ഷിക്കാനുള്ള സാഹചര്യമിന്നുണ്ട്. രാജ്യമാകെ വലിയൊരു പരിവര്‍ത്തനത്തിന് കളമൊരുങ്ങുകയാണെന്നും അദ്ദേഹം പറഞ്ഞു.

2010ല്‍ കേന്ദ്രമന്ത്രിയായിരുന്ന സമയത്ത് ശബരിമലയുടെ വികനത്തിനായി കേന്ദ്രസര്‍ക്കാര്‍ നിയോഗിച്ച കമ്മറ്റിയുടെ അധ്യക്ഷനായിരുന്നു താന്‍. അന്ന് പഠനം നടത്തി കേന്ദ്രത്തിനും സംസ്ഥാന സര്‍ക്കാരിനും റിപ്പോര്‍ട്ട് നല്‍കിയിരുന്നു. എന്നാല്‍ തുടര്‍ നടപടികളുണ്ടായില്ല. ശബരിമല വികസനത്തിന് തുരങ്കം വയ്ക്കാന്‍ ലോബി പ്രവര്‍ത്തിക്കുന്നുണ്ട്. ശബരിമലയെ ദേശീയ തീര്‍ത്ഥാടന കേന്ദ്രമായി പ്രഖ്യാപിക്കണമെന്നത് വളരെ കാലത്തെ ആവശ്യമാണ്. അത് ഉടന്‍ യാഥാര്‍ത്ഥ്യമാകും. സംസ്ഥാന സര്‍ക്കാര്‍ നടത്തുന്ന കോണ്‍ക്രീറ്റ് വികസനത്തിനപ്പുറത്തേക്ക് ശബരിമലയുടെ അടിസ്ഥാന സൗകര്യങ്ങളിലും ഭക്തര്‍ക്ക് സുഖകരമായി സന്ദര്‍ശനം നടത്തുന്നതിനും കൃത്യമായ ആസൂത്രണത്തടെയുള്ള വികസന പദ്ധതികള്‍ ആവിഷേകരിക്കേണ്ടതുണ്ടെന്നും രാജഗോപാല്‍ കൂട്ടിച്ചേര്‍ത്തു.

ശബരിമലയില്‍ അപകടം വരുമ്പോഴും ഓരോ മണ്ഡല കാലത്തും മാത്രമാണ് സര്‍ക്കാര്‍ ശബരിമല വികസനത്തെക്കുറിച്ച് ആലോചിക്കുന്നതെന്ന് ഹിന്ദു ഐക്യവേദി സംസ്ഥാന ജനറല്‍ സെക്രട്ടറി ബ്രഹ്മചാരി ഭാര്‍ഗവ റാം പറഞ്ഞു. വിഷയമവതരിപ്പിച്ച് സംസാരിക്കുകയായിരുന്നു അദ്ദേഹം. ശബരിമല വികസനം എങ്ങുമെത്താത്തത് സര്‍ക്കാര്‍ തലത്തില്‍ തന്നെ ചിലര്‍ ശബരിമല വികസനത്തെ തുരങ്കം വയ്ക്കുന്നത് കൊണ്ടാണ്. പാലവും റോഡും മാത്രമല്ല വികസനം. ഭക്തര്‍ക്ക് വേണ്ട സൗകര്യങ്ങളൊരുക്കണം. പതിനഞ്ച് പൂങ്കാവനങ്ങളെയും ഉള്‍പ്പെടുത്തിയുള്ള വികസനമാണ് വേണ്ടതെന്നും അദ്ദേഹം പറഞ്ഞു. സെമിനാറില്‍ ആര്‍എസ്എസ് എറണാകുളം വിഭാഗ് കാര്യവാഹ് കെ.പി. പരമേശ്വരന്‍ തൃക്കാരിയൂര്‍ അധ്യക്ഷത വഹിച്ചു.
    
</TEXT>
</DOC>