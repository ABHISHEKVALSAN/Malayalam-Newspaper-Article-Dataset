<DOC>
<DOCNO>114030981881.utf8</DOCNO>
<TEXT>


           നാടാര്‍ സമുദായം മതത്തിനതീതരാണ്‌ എന്ന തെറ്റിധാരണ പരത്തി: വി.മുരളീധരന്‍    

Sunday 9 March 2014 9:37 pm IST

        തിരുവനന്തപുരം: കേരളത്തിന്റെ നവോത്ഥാനത്തിന്‌ തുടക്കംകുറിക്കാനായത്‌ അയ്യാവൈകുണ്ഠസ്വാമിയിലൂടെയാണെന്ന്‌ ബിജെപി സംസ്ഥാന പ്രസിഡന്റ്‌ വി.മുരളീധരന്‍ പറഞ്ഞു. അയ്യാവൈകുണ്ഠസ്വാമിയുടെ സമഗ്രസംഭാവന വിലയിരുത്താന്‍ മനസുണ്ടാകണം. അയ്യാവൈകുണ്ഠസ്വാമി നടത്തിയ കണ്ണാടിപ്രതിഷ്ഠ ആദ്ധ്യാത്മികതയുടെ ഉയര്‍ന്ന തലത്തെയാണ്‌ കാണിക്കുന്നതെന്നും മുരളീധരന്‍ പറഞ്ഞു. അഖിലേന്ത്യാ നാടാര്‍ അസോസിയേഷന്‍ സില്‍വര്‍ജൂബിലി ആഘോഷവും അയ്യാവൈകുണ്ഠസ്വാമി ജയന്തി ആഘോഷവും നടക്കുന്ന സമ്മേളനത്തില്‍ മുഖ്യപ്രഭാഷണം നടത്തുകയായിരുന്നു വി.മുരളീധരന്‍.അയ്യാവൈകുണ്ഠസ്വാമിയുടെ ദര്‍ശനങ്ങള്‍ മനസിലാക്കിയിരുന്നെങ്കില്‍ നാടാര്‍ സമുദായം ഇന്നും നേരിടുന്ന പ്രശ്നങ്ങള്‍ ഉണ്ടാകില്ലായിരുന്നു. നാടാര്‍ സമുദായം മതത്തിനതീതമാണ്‌ എന്ന തെറ്റിദ്ധാരണ പരത്തനാണ്‌ ചിലര്‍ ശ്രമിച്ചത്‌. ഇത്‌ ആസൂത്രിത നീക്കമാണ്‌. ഇതിന്‌ വിവിധ രാഷ്ട്രീയപാര്‍ട്ടികള്‍ കൂട്ടുനില്‍ക്കുകയാണ്‌. സ്വന്തം പൈതൃകം നിലനിര്‍ത്തി ജീവിക്കാനുള്ള അവകാശമാണ്‌ നാടാര്‍ സമുദായം ഇന്ന്‌ ആവശ്യപ്പെടുന്നത്‌.
രംഗനാഥമിശ്ര കമ്മിഷന്‍ റിപ്പോര്‍ട്ട്‌ അംഗീകരിച്ചാല്‍ നാളെ പട്ടികജാതിക്കാര്‍ക്കും നാടാര്‍ സമുദായത്തിന്റെ അവസ്ഥവരും. അങ്ങനെ വരാതിരിക്കാന്‍ പിന്തുണ നല്‍കുന്ന ഒരേ ഒരു പാര്‍ട്ടി ബിജെപിയാണ്‌. മതംമാറിയിട്ട്‌ സംവരണ ആനുകൂല്യം നല്‍കുന്നതിലൂടെ മതപരിവര്‍ത്തനം പ്രോത്സാഹിപ്പിക്കുകയാണ്‌ സര്‍ക്കാര്‍ ചെയ്യുന്നതെന്നും അദ്ദേഹം കുറ്റപ്പെടുത്തി. ചടങ്ങില്‍ ചെങ്കല്‍ ശിവക്ഷേത്രം ട്രസ്റ്റ്‌ മഠാധിപതി സ്വാമികൃഷ്ണന്‍ കുട്ടിക്ക്‌ പുരസ്കാരം നല്‍കി ആദരിച്ചു.
കേരളത്തിന്റെ നവോത്ഥാന തീപ്പന്തമായി അയ്യാവൈകുണ്ഠസ്വാമിയെ നാടാര്‍ അസോസിയേഷന്‍ ചെയര്‍മാന്‍ ഡോ.വി.രാജീവലോചനന്‍ അധ്യക്ഷപ്രസംഗത്തില്‍ വിശേഷിപ്പിച്ചു. സ്വന്തം സമുദായത്തിനുവേണ്ടി പ്രവര്‍ത്തിച്ചതിന്‌ ജയില്‍വാസവും അനുഭവിക്കേണ്ടിവന്നു. നാടാര്‍ സമുദായാംഗത്തെ ലോകസഭാതെരഞ്ഞെടുപ്പില്‍ സ്ഥാനാര്‍ത്ഥിയാക്കി നിര്‍ത്തണമെന്നും അദ്ദേഹം ആവശ്യപ്പെട്ടു.
സമുദായാംഗങ്ങള്‍ക്കുള്ള മൈത്രോഫൈനാന്‍സിന്റെ സര്‍ട്ടിഫിക്കറ്റ്‌ വിതരണോദ്ഘാടനം പ്രതിപക്ഷ ഉപനേതാവ്‌ കോടിയേരി ബാലകൃഷ്ണന്‍ നിര്‍വഹിച്ചു. മന്ത്രി വി.എസ്‌.ശിവകുമാര്‍ സമ്മേളന ഉദ്ഘാടനം ചെയ്തു. ഹിന്ദുഐക്യവേദി സംസ്ഥാന ജനറല്‍ സെക്രട്ടറി ഇ.എസ്‌.ബിജു, കെപിഎംഎസ്‌ സംസ്ഥാന ട്രഷറര്‍ തുറവൂര്‍ സുരേഷ്‌, ഡിസിസി ജനറല്‍ സെക്രട്ടറി മുടവന്‍മുഗള്‍ രവി, എഎന്‍എ കന്യാകുമാരി ജില്ലാപ്രസിഡന്റ്‌ രാമരാജ്‌ എന്നിവര്‍ സംസാരിച്ചു. സമുദായപ്രമഖരെ ചടങ്ങില്‍ ആദരിച്ചു. എഎന്‍എ ഓര്‍ഗനൈസിംഗ്‌ സെക്രട്ടറി പുഞ്ചക്കരി സുരേന്ദ്രന്‍ സ്വാഗതവും വൈസ്ചെയര്‍മാന്‍ ആര്‍.നാരായണന്‍നാടാര്‍ നന്ദിയം പറഞ്ഞു.
    
</TEXT>
</DOC>