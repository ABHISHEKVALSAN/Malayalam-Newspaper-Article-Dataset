<DOC>
<DOCNO>114092928956.utf8</DOCNO>
<TEXT>


           ഭാരതത്തിന്റെ മുന്നേറ്റത്തിന് വിദ്യാഭ്യാസപരമായി സജ്ജരാകണം: മുഖ്യമന്ത്രി    

Monday 29 September 2014 10:53 pm IST

        പത്തനംതിട്ട: ഭാരതത്തിന്റെ മുന്നേറ്റപാതയുടെ ഗുണഫലങ്ങള്‍ സ്വന്തമാക്കാന്‍ വിദ്യാഭ്യാസപരമായി നാം സജ്ജരാകണമെന്ന് മുഖ്യമന്ത്രി ഉമ്മന്‍ചാണ്ടി. ഇലന്തൂര്‍ ഗവ.ആര്‍ട്‌സ് ആന്റ് സയന്‍സ് കോളേജ് ഉദ്ഘാടനം ചെയ്യുകയായിരുന്നു അദ്ദേഹം. മനസ്സുവെച്ചാല്‍ ഏത് നേട്ടവും കൈവരിക്കാന്‍ നമുക്ക് കഴിയും. മംഗള്‍യാന്റെ വിജയം മുഴുവന്‍ ഭാരതീയര്‍ക്കും അഭിമാനകരമാണ്. ചൊവ്വ പര്യവേക്ഷണം ആദ്യതവണതന്നെ വിജയിച്ച രാജ്യമെന്ന ശ്രേഷ്ഠമായ നേട്ടവും നമുക്ക് സ്വന്തം. ബഹിരാകാശം, സാമ്പത്തികം, വ്യവസായം തുടങ്ങിയ രംഗങ്ങളില്‍ ഭാരതം വലിയ മുന്നേറ്റത്തിലാണ്. വിദ്യഭ്യാസത്തിലൂടെ മാത്രമേ പുതിയ തലമുറയ്ക്ക് ദിശാബോധം പകരാനും മാറുന്ന ലോകത്തിന്റെ വെല്ലുവിളികള്‍ക്ക് അനുസരിച്ച് മുന്‍പന്തിയിലെത്തിക്കാനും കഴിയൂ.

സംസ്ഥാനത്ത് ഉന്നത വിദ്യാഭ്യാസരംഗത്ത് നിലനില്‍ക്കുന്ന പോരായ്മകള്‍ പരിഹരിക്കാന്‍ നടപടി സ്വീകരിക്കും. ഉന്നത വിദ്യാഭ്യാസ രംഗത്തെ മെച്ചപ്പെടുത്തുന്നതിനും കൂടുതല്‍ വിദ്യാഭ്യാസ സ്ഥാപനങ്ങള്‍ക്ക് അനുമതി നല്‍കുന്നതും ഉള്‍പ്പെടെ നടപടികള്‍ സര്‍ക്കാര്‍ സ്വീകരിച്ചിട്ടുണ്ട്. ഇതിന്റെ ഭാഗമായി ഉന്നത വിദ്യാഭ്യാസ കൗണ്‍സില്‍ രൂപീകരിക്കുകയും ചെയ്തു. മുഖ്യമന്ത്രി പറഞ്ഞു. വിദ്യാഭ്യാസ വകുപ്പ് മന്ത്രി പി.കെ.അബ്ദുറബ്ബ് അദ്ധ്യക്ഷതവഹിച്ചു, രാജ്യസഭാ ഉപാദ്ധ്യക്ഷന്‍ പി.ജെ.കുര്യന്‍, മന്ത്രി അടൂര്‍പ്രകാശ്, ആന്റോ ആന്റണി എംപി, കെ. ശിവദാസന്‍നായര്‍ എംഎല്‍എ, ജില്ലാ പഞ്ചായത്ത് പ്രസിഡന്റ് അഡ്വ.ആര്‍.ഹരിദാസ് ഇടത്തിട്ട, ജില്ലാ കളക്ടര്‍ എസ്. ഹരികിഷോര്‍ തുടങ്ങിയവര്‍ പങ്കെടുത്തു.
    
</TEXT>
</DOC>