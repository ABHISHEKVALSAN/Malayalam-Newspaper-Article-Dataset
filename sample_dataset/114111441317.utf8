<DOC>
<DOCNO>114111441317.utf8</DOCNO>
<TEXT>


           കെഎസ്ആര്‍ടിസി  എംഡിക്കെതിരെ കോടതിയലക്ഷ്യ ഹര്‍ജി    

Friday 14 November 2014 9:04 pm IST

        കൊച്ചി: കെഎസ്ആര്‍ടിസി എംഡി ആന്റണി ചാക്കോ, ട്രാന്‍സ്‌പോര്‍ട്ട് സെക്രട്ടറി വി.എം.ഗോപാലമേനോന്‍ എന്നിവര്‍ക്കെതിരെ കോടതിയലക്ഷ്യ ഹര്‍ജി. പെന്‍ഷന്‍കാര്‍ക്കുള്ള എല്ലാ പെന്‍ഷനും അതതുമാസം അവസാനിക്കുന്നതിനുമുമ്പ് നല്‍കണമെന്ന് ഹൈക്കോടതി ഉത്തരവിട്ടിരുന്നു.

ഈ ഉത്തരവ് ലംഘിച്ച് സപ്തംബര്‍, ഒക്‌ടോബര്‍, നവംബര്‍ മാസങ്ങളിലെ പെന്‍ഷന്‍ കൊടുക്കാത്ത സാഹചര്യത്തിലാണ് കോടതിയലക്ഷ്യ ഹര്‍ജി ഫയല്‍ ചെയ്തത്.
മൂന്ന് മാസത്തോളം പെന്‍ഷന്‍ കൊടുക്കാതെ പെന്‍ഷന്‍കാരെ മുള്‍മുനയില്‍ നിര്‍ത്തി പട്ടിണിക്കിടുകയാണെന്ന് കോടതി നിരീക്ഷിച്ചു. പ്രഥമദൃഷ്ട്യാ കോടതിയലക്ഷ്യം കണ്ടെത്തിയതിനെതുടര്‍ന്ന് എതിര്‍കക്ഷികള്‍ക്കെതിരെയുള്ള തുടര്‍നടപടികള്‍ക്കായി ഡിവിഷന്‍ ബെഞ്ചിലേക്ക് കേസ് മാറ്റി.

കെഎസ്ആര്‍ടിസി പെന്‍ഷനേഴ്‌സ് ഓര്‍ഗനൈസേഷന്‍ ജനറല്‍ സെക്രട്ടറി പി.എ.മുഹമ്മദ് അഷ്‌റഫ് നല്‍കിയ ഹര്‍ജി ജസ്റ്റിസ് വി.ചിദംബരേഷാണ് പരിഗണിച്ചത്. അഡ്വ.എസ്.മുഹമ്മദ് അല്‍ ഷഫി, ടി.പി.പ്രദീപ് എന്നിവരാണ് ഹര്‍ജിക്കാര്‍ക്കുവേണ്ടി ഹാജരായത്.
    
</TEXT>
</DOC>