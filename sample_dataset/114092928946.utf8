<DOC>
<DOCNO>114092928946.utf8</DOCNO>
<TEXT>


           സംസ്ഥാനത്തെ റോഡിന്റെ മൊത്തം ദൈര്‍ഘ്യം രണ്ട് ലക്ഷം കിലോമീറ്ററിലേറെ: ഗതാഗതയോഗ്യമായത് 26,000 കിലോമീറ്റര്‍    

Monday 29 September 2014 10:35 pm IST

        കോട്ടയം: സംസ്ഥാനത്ത് രണ്ട് ലക്ഷത്തിലധികം കിലോമീറ്റര്‍ ദൈര്‍ഘ്യമുള്ള റോഡ് ഉണ്ടെങ്കിലും വാഹനഗതാഗതയോഗ്യമായിട്ടുള്ളത് കേവലം 26000 കിലോമീറ്റര്‍ റോഡ് മാത്രം. നാറ്റ്പാക്കിന്റെ റോഡ് സുരക്ഷാ വിദ്യാഭ്യാസം വിദ്യാലയങ്ങളിലൂടെ എന്ന പദ്ധതിയില്‍ വെളിപ്പെടുത്തിയ കണക്കാണിത്. സംസ്ഥാനത്തെ റോഡുകളുടെ ശോചനീയാവസ്ഥ വെളിപ്പെടുത്തുന്ന വസ്തുതകള്‍ ഇനിയുമുണ്ട്. അയ്യായിരം കിലോമീറ്റര്‍ ദൈര്‍ഘ്യമുള്ള സംസ്ഥാനപാതയില്‍ മിക്കയിടത്തും രണ്ട് വരിയായി വാഹനംഓടാനിടമില്ല. ഒരു ശതമാനം ദൈര്‍ഘ്യവും രണ്ട് വരിപ്പാതയുമുള്ള നാഷണല്‍ ഹൈവേയിലാണ് നാല്‍പ്പത് ശതമാനം ഗതാഗതവും നടക്കുന്നത്. നാഷണല്‍ ഹൈവേയിലും സംസ്ഥാന പാതയിലും കൂടിയാണ് നാല്‍പ്പത്തിയൊന്ന് ശതമാനം അപകടങ്ങളും അന്‍പത്തിയാറ് ശതമാനം അപകടമരണങ്ങളും നടക്കുന്നത്. സംസ്ഥാനത്തെ വാഹനഗതാഗതത്തില്‍ മൂന്ന് ശതമാനം മാത്രമുള്ള ബസ്സുകളാണ് ഇരുപത്തിയെട്ട് ശതമാനം അപകടമരണങ്ങളും ഉണ്ടാക്കുന്നത്. വാഹനസംഖ്യയുടെ 62 ശതമാനത്തോളം ഇരുചക്രവാഹനങ്ങളാണ്. വാഹനാപകടമരണങ്ങളില്‍ 35 ശതമാനവും ഇരുചക്രവാഹന യാത്രക്കാരാണെന്നും റിപ്പോര്‍ട്ടില്‍ പറയുന്നു.

2002 മുതല്‍ 2013 വരെ സംസ്ഥാനത്തെ വാഹനാപകടങ്ങളുടെ കണക്ക് പരിശോധിച്ചാല്‍ 2010 ന് ശേഷം 2013 ലാണ് വാഹനാപകടങ്ങള്‍ കുറവ് എന്ന് കാണാം. 2010 ല്‍ 35013 ഉം 2013 ല്‍ 35230 ഉം വാഹനാപകടങ്ങളാണ് ഉണ്ടായത്. കഴിഞ്ഞ 12 വര്‍ഷത്തെ കണക്കെടുത്താല്‍ 2005 ലാണ് ഏറ്റവും കൂടുതല്‍ വാഹനാപകടം നടന്നത്. 42363. അതേ സമയം ഏറ്റവും കൂടുതല്‍ വാഹനാപകടം നടന്ന 2005 ലേതിനേക്കാള്‍ കൂടുതല്‍ ആളുകള്‍ 2013 ലെ വാഹനാപകടത്തില്‍ കൊല്ലപ്പെടുകയും ചെയ്തു. 2005 ല്‍ 3203 പേര്‍ മരിച്ചപ്പോള്‍ 2013 ല്‍ 4151 പേരുടെ ജീവനാണ് പൊലിഞ്ഞത്.
റോഡ് അപകടങ്ങളില്‍ 80 ശതമാനവും ഡ്രൈവറുടെയോ കാല്‍നടയാത്രക്കാരുടെയോ ആശ്രദ്ധയാണെന്നും നാറ്റ്പാക്കിന്റെ പരിശോധനാ റിപ്പോര്‍ട്ടില്‍ പറയുന്നു. വാഹനത്തിന്റെ കുറ്റം കൊണ്ട് സംഭവിക്കുന്ന അപകടങ്ങള്‍ രണ്ട് ശതമാനത്തില്‍ താഴെയാണ്. റോഡിന്റെ അപാകത മൂലം അഞ്ച് ശതമാനത്തില്‍ താഴെ അപകടങ്ങളേ നടക്കുന്നുള്ളുവെന്നുമാണ് റിപ്പോര്‍ട്ട് പറയുന്നത്.
    
</TEXT>
</DOC>