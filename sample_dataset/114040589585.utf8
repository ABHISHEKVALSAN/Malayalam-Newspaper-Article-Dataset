<DOC>
<DOCNO>114040589585.utf8</DOCNO>
<TEXT>


           ഇടതു സ്ഥാനാര്‍ത്ഥിയും കൊലയാളികളും തമ്മിലുള്ള ബന്ധം പുറത്ത്‌    

Saturday 5 April 2014 9:36 pm IST

കോഴിക്കോട്‌: ആര്‍എംപി നേതാവ്‌ ടി.പി ചന്ദ്രശേഖരന്‍ വധിക്കപ്പെടുന്നതിന്‌ മുമ്പ്‌ കൊലയാളി സംഘാംഗവും കേസിലെ രണ്ടാം പ്രതിയുമായ കിര്‍മാണി മനോജ്‌ വടകരയിലെ ഇടതു സ്ഥാനാര്‍ത്ഥി എ.എന്‍ ഷംസീറുമായി ഫോണില്‍ സംസാരിച്ചതിന്റെ രേഖ പുറത്തുവന്നു. ഇന്നലെ കോഴിക്കോട്ട്‌ വാര്‍ത്താസമ്മേളനത്തില്‍ ആര്‍.എം.പി സെക്രട്ടറി എന്‍.വേണു, കെ.കെ രമ എന്നിവരാണ്‌ രേഖകള്‍ പുറത്തുവിട്ടത്‌. ഡി.വൈ.എഫ്‌.ഐ നേതാവ്‌ എ.എന്‍ ഷംസീറിന്‌ കൊലയാളി സംഘവുമായി അടുത്ത ബന്ധം ഉണ്ടായിരുന്നുവെന്ന് വ്യക്തമായ തെളിവ്‌ ലഭിച്ച സാഹചര്യത്തില്‍ കൂടുതല്‍ അന്വേഷണം നടത്തി ഷംസീറിനെ അറസ്റ്റ്‌ ചെയ്യണമെന്ന്‌ കെ.കെ രമ ആവശ്യപ്പെട്ടു. 
2012 ഏപ്രില്‍ ഒമ്പതിന്‌ രാവിലെ 9.33നാണ്‌ കിര്‍മാണി മനോജ്‌ ഉപയോഗിച്ചിരുന്ന 9847562679 എന്ന നമ്പറില്‍ നിന്ന്‌ ഷംസീര്‍ ഉപയോഗിച്ചിരുന്ന 9447056803 എന്ന നമ്പറിലേക്ക്‌ വിളിച്ചത്‌. ഒരു മിനുട്ടും 14 സെക്കന്റും ദൈര്‍ഘ്യമുള്ള ഫോണ്‍ സംഭാഷണമാണ്‌ രേഖയില്‍ കാണുന്നത്‌. കൊലയുടെ ആസൂത്രണം സംബന്ധിച്ചായിരുന്നു സംഭാഷണമെന്ന്‌ സംശയിക്കേണ്ടിയിരിക്കുന്നുവെന്ന്‌ എന്‍. വേണു പറഞ്ഞു. ചന്ദ്രശേഖരന്‍ കൊല്ലപ്പെടുന്നതിന്‌ തലേന്ന്‌ മേയ്‌ മൂന്നിന്‌ രാവിലെ 11.24ന്‌ കിര്‍മാണി മനോജ്‌ തന്റെ ഫോണില്‍ നിന്ന്‌ ഷംസീറിനെ വിളിച്ചതായും രേഖയിലുണ്ട്‌. ഒരു മിനുട്ടും നാല്‌ സെക്കന്റും സമയമാണ്‌ അന്ന്‌ സംസാരിച്ചത്‌. 
2012 ഏപ്രില്‍ പത്തിന്‌ ചൊക്ലിയിലെ സമീറ ക്വാര്‍ട്ടേഴ്സില്‍ കെ.സി രാമചന്ദ്രന്‍, കിര്‍മാണി മനോജ്‌, കൊടിസുനി എന്നിവര്‍ ഗൂഢാലോചന നടത്തിയതായി കോടതി രേഖയില്‍ വന്നിരുന്നു. ഏപ്രില്‍ 24ന്‌ പാറാട്ടുള്ള കുഞ്ഞനന്തന്റെ വീട്ടില്‍ വെച്ചാണ്‌ ഗൂഢാലോചന നടന്നത്‌. കൊലയാളി സംഘാംഗങ്ങളെയും സി.പി.എം നേതാക്കളെയും തമ്മില്‍ ബന്ധിപ്പിക്കുന്ന കണ്ണിയായി ഷംസീര്‍ പ്രവര്‍ത്തിച്ചെന്നാണ്‌ ആര്‍.എം.പി ആരോപിക്കുന്നത്‌. പ്രതികളെ സഹായിക്കാന്‍ പാര്‍ട്ടി കണ്ണൂര്‍ ഘടകം നിയോഗിച്ചത്‌ ഷംസീറിനെയായിരുന്നു.കോഴിക്കോട്‌ കോടതിയില്‍ സി. ഭാസ്കരന്‍ പ്രതികള്‍ക്ക്‌ കേസുമായി ബന്ധപ്പെട്ട ആവശ്യങ്ങള്‍ ചെയ്തുകൊടുത്തപ്പോള്‍ പയ്യോളിയില്‍ വെച്ച്‌ പ്രതികളെ കാണാനും കാര്യങ്ങള്‍ ചെയ്യാനും ഷംസീര്‍ ആണ്‌ ഉണ്ടായിരുന്നത്‌. 
മനോജ്‌ ഷംസീറിനെ ഫോണില്‍ ബന്ധപ്പെട്ടതിന്‌ രേഖകള്‍ ലഭിച്ചിരുന്നുവെങ്കിലും പൊലീസ്‌ അന്വേഷണത്തില്‍ വീഴ്ച വരുത്തി. ഇത്‌ ബോധപൂര്‍വമാണോ അറിയാതെ വിട്ടുപോയതാണോ എന്ന്‌ അന്വേഷിക്കണം. സി.ബി.ഐ അന്വേഷിക്കുമ്പോള്‍ ഇത്തരം കാര്യങ്ങള്‍ ഉള്‍പ്പെടുത്തണം. വേണു ആവശ്യപ്പെട്ടു.
സ്വന്തം ലേഖകന്‍

</TEXT>
</DOC>