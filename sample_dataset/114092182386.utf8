<DOC>
<DOCNO>114092182386.utf8</DOCNO>
<TEXT>


           അഹമ്മദിന്‌ സീറ്റുറപ്പിച്ചത്‌ തീവ്രവാദി വിഭാഗത്തിന്റെ സമ്മര്‍ദ്ദം    

Sunday 21 September 2014 10:12 am IST

കോഴിക്കോട്‌: ഇ. അഹമ്മദിന്റെ സ്ഥാനാര്‍ത്ഥിത്വം ഉറപ്പിച്ചത്‌ മുസ്ലിം ലീഗിലെ തീവ്രവാദി വിഭാഗത്തിന്റെ സമ്മര്‍ദ്ദം. മലപ്പുറം ലോക്സഭാ മണ്ഡലത്തില്‍ നിന്ന്‌ അഹമ്മദിനെ മാറ്റണമെന്ന ആവശ്യം പാര്‍ട്ടിക്കുള്ളില്‍ ശക്തമായി ഉയര്‍ന്നെങ്കിലും ഈ വിഭാഗത്തിന്റെ ഭീഷണിക്കു മുമ്പില്‍ നേതൃത്വം കീഴടങ്ങുകയായിരുന്നു. അഹമ്മദിനെതിരെ നിരവധി വിമര്‍ശനങ്ങല്‍ ഉയര്‍ന്നെങ്കിലും മുസ്ലിം സമുദായത്തിന്‌ വേണ്ടി നിലകൊണ്ട ഒരാളെ ബലികൊടുക്കുന്നത്‌ ഗുണകരമായിരിക്കില്ലെന്ന വാദമാണ്‌ ഉയര്‍ന്നത്‌.
ആര്‍എസ്‌എസ്‌ നേതൃത്വം ക്രിസ്ത്യന്‍ വിഭാഗവുമായി ചര്‍ച്ച നടത്തിയതിനു ശേഷം മുസ്ലിം മതനേതാക്കളുമായും ചര്‍ച്ച നടത്താന്‍ തീരുമാനിച്ചിരുന്നു. ആര്‍എസ്‌എസ്‌ സര്‍സംഘചാലകായിരുന്ന കെഎസ്‌ സുദര്‍ശന്‍ മുന്‍കൈ എടുത്താണ്‌ ക്രിസ്ത്യന്‍ മതമേലധ്യക്ഷന്മാരുമായി ചര്‍ച്ച നടത്തിയത്‌. ഇതിനു ശേഷമാണ്‌ മുസ്ലിം സംഘടനകള്‍ തമ്മില്‍ ചര്‍ച്ച തുടങ്ങണമെന്ന ആവശ്യം മുന്നോട്ടുവെച്ചത്‌. ഭാരതീയ വിചാര കേന്ദ്രം ഡയറക്ടര്‍ പി പരമേശ്വരന്‍ ഇത്തരമൊരാവശ്യം പരസ്യമായി പ്രകടിപ്പിക്കുകയും ചെയ്തു. എന്നാല്‍ അതിനെ ശക്തമായി എതിര്‍ത്തത്‌ ഇ. അഹമ്മദായിരുന്നു. അതോടെ ചര്‍ച്ചക്കുള്ള സാഹചര്യം ഇല്ലാതാവുകയും ചെയ്തു. ഇത്തരമൊരു ചര്‍ച്ച നടന്നിരുന്നുവെങ്കില്‍ മാറാട്‌ കൂട്ടക്കൊല തന്നെ ഉണ്ടാകുമായിരുന്നില്ലെന്ന്‌ ജൂഡീഷ്യല്‍ കമ്മീഷന്‌ മുമ്പാകെ വ്യക്തമാക്കിയിരുന്നു.
മാറാട്‌ കൂട്ടക്കൊല നടന്നതിനു ശേഷം കേസന്വേഷണത്തിന്റെ ഭാഗമായി അടച്ചുപൂട്ടിയ പള്ളി തുറന്ന്‌ ഇ. അഹമ്മദ്‌ നിസ്കാരം നടത്തിയതും ഏറെ വിവാദങ്ങള്‍ സൃഷ്ടിച്ചിരുന്നു. മുസ്ലിം ലീഗിലെ തന്നെ അതി തീവ്രവിഭാഗക്കാരെ സംരക്ഷിച്ചു നിര്‍ത്തുകയും അവരുടെ വക്താവാവുകയും ചെയ്ത അഹമ്മദിന്‌ സീറ്റ്‌ നഷ്ടപ്പെടുമെന്ന സാഹചര്യം ഒഴിവാക്കിയതും ഈ വിഭാഗം തന്നെ.
സമ്മര്‍ദ്ദത്തെ തുടര്‍ന്ന്‌ അഹമ്മദിന്‌ സീറ്റ്‌ ലഭിച്ചെങ്കിലും മുസ്ലിം ലീഗിലെ ആഭ്യന്തര കലഹം അവസാനിച്ചിട്ടില്ല. സീറ്റ്‌ നല്‍കാന്‍ തീരുമാനിച്ചതില്‍ പി. കെ. കുഞ്ഞാലിക്കുട്ടി വിഭാഗം പൂര്‍ണ്ണതൃപ്തരല്ല. കുഞ്ഞാലിക്കുട്ടി വിഭാഗത്തില്‍ എം.പി. മാരില്ലെന്ന കുറവ്‌ നികത്താനായിരുന്നു അഹമ്മദിനെതിരെ രംഗത്തുവന്നവരുടെ പിന്നിലെ താല്‍പ്പര്യം.
എം. ബാലകൃഷ്ണന്‍

</TEXT>
</DOC>