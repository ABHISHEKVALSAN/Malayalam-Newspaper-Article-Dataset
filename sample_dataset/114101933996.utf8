<DOC>
<DOCNO>114101933996.utf8</DOCNO>
<TEXT>


           സ്ത്രീ സംരക്ഷണത്തില്‍ കേരളം പിന്നാക്കം പോകുന്നു : നാരായണന്‍ നമ്പൂതിരി    

Sunday 19 October 2014 9:43 pm IST

        കോട്ടയം: പീഡനത്തിന് ഇരയാകുന്നവരെ സഹായിക്കുകയും സംരക്ഷിക്കുകയും ചെയ്യുന്നതിനു പകരം പീഢനത്തിനു നേതൃത്വം കൊടുക്കുന്നവരെ ആദരിക്കുന്ന നാടായി കേരളം മാറിയെന്ന് ബിജെപി സംസ്ഥാന സെക്രട്ടറി അഡ്വ. എന്‍.കെ.  നാരായണന്‍ നമ്പൂതിരി പറഞ്ഞു. മഹിളാമോര്‍ച്ച ജില്ലാ കമ്മറ്റി സംഘടിപ്പിച്ച മഹിളാമുന്നേറ്റ സദസ് ഉദ്ഘാടനം ചെയ്യുകയായിരുന്നു അദ്ദേഹം.

മഹിളകളുടെ സംരക്ഷണത്തിന്റെ കാര്യത്തില്‍ സാമൂഹികമായി പിന്നോട്ടുമാറുന്ന സ്ഥിതിയാണ് കേരളത്തില്‍. കേരളം മാറിമാറി ഭരിച്ച ഇടതു- വലതു മുന്നണികളും സ്ത്രീകളെ പൊതുധാരയിലേക്ക് കൊണ്ടുവരുന്നതില്‍ പരാജയപ്പെട്ടിരിക്കുന്നു. ഒരുകാലത്ത് ആരോഗ്യരംഗത്തും വിദ്യാഭ്യാസരംഗത്തുമടക്കം ലോകത്തിനുതന്നെ കേരളത്തെ മാതൃകയാക്കാമായിരുന്നു. എന്നാല്‍ ഇന്ന് എല്ലാരംഗങ്ങളിലും കേരളം പിന്നോട്ടുപോയിരിക്കുന്നു. സംസ്ഥാനത്തെ പിന്നോട്ടടിച്ചതിനു ഇരുമുന്നണികളും ഉത്തരവാദികളാണ്.

ഭാരതത്തിലൊട്ടാകെ ഇന്നുകാണുന്ന രാഷ്ട്രീയമാറ്റത്തിന് കേരളവും വേദിയാകണം. ഹരിയാനയും മഹാരാഷ്ട്രയുമൊക്കെ കേരളത്തിന് മാര്‍ഗ്ഗദര്‍ശകമാകണം. കേരളത്തിലെ ബിജെപിയുടെ പ്രവര്‍ത്തനത്തില്‍ ഊടും പാവും നെയ്യാന്‍ സ്ത്രീസമൂഹത്തിന് കഴിയണമെന്നും അദ്ദേഹം പറഞ്ഞു. മഹിളാ മോര്‍ച്ച ജില്ലാ അദ്ധ്യക്ഷ ഷൈലമ്മ രാജപ്പന്‍ അദ്ധ്യക്ഷത വഹിച്ചു. ബിജെപി ജില്ലാ പ്രസിഡന്റ് ഏറ്റുമാനൂര്‍ രാധാകൃഷ്ണന്‍ മുഖ്യപ്രഭാഷണം നടത്തി.
    
</TEXT>
</DOC>