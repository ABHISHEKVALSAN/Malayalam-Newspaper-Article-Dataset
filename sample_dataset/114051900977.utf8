<DOC>
<DOCNO>114051900977.utf8</DOCNO>
<TEXT>


           ഇനി ശത്രുത കളയാം, മോദി വന്നാല്‍ സ്വീകരണം റെഡി: പാകിസ്ഥാന്‍    

Monday 19 May 2014 9:46 pm IST

ന്യൂദല്‍ഹി: ഇന്ത്യയുടെ നിയുക്ത പ്രധാനമന്ത്രി നരേന്ദ്രമോദി സന്ദര്‍ശത്തിന്‌ തയ്യാറെങ്കില്‍ സ്വീകരിക്കാനും തയ്യാറെന്ന്‌ പാക്കിസ്ഥാന്‍. 
ഇരുരാജ്യങ്ങളും തമ്മിലുള്ള തര്‍ക്കങ്ങള്‍ക്ക്‌ പരിഹാരം കാണാനാകുമെന്ന പ്രതീക്ഷയിലാണ്‌ പാകിസ്ഥാന്‍. മോദി പാക്കിസ്ഥാന്‍ സന്ദര്‍ശിക്കാന്‍ തയ്യാറെങ്കില്‍ സ്വീകരിക്കാന്‍ ഞങ്ങളും തയ്യാറാണ്‌. പാക്കിസ്ഥാന്‍ പ്രധാനമന്ത്രി നവാസ്‌ ഷെറീഫ്‌ പറഞ്ഞു. ഇരുരാജ്യങ്ങളില്‍ നിന്നുള്ള പ്രസ്ക്ലബ്‌ അംഗങ്ങള്‍ തമ്മിലുള്ള ചര്‍ച്ചയിലാണ്‌ പാകിസ്ഥാന്റെ ഹൈക്കമ്മീഷണര്‍ അബ്ദുള്‍ ബാസിത്‌ ഇക്കാര്യം വ്യക്തമാക്കിയത്‌. ഇരുരാജ്യത്തെയും ജനങ്ങള്‍ സമാധാനത്തിനും അഭിവൃദ്ധിക്കും വേണ്ടി ആഗ്രഹിക്കുന്നവരാണെന്നും പരസ്പരമുള്ള വ്യത്യാസങ്ങളും തര്‍ക്കങ്ങളും പരിഹരിക്കേണ്ടത്‌ ആവശ്യമാണെന്നും അദ്ദേഹം പറഞ്ഞു. ആഗോളവല്‍ക്കരണത്തിന്റെ ഭാഗമായുണ്ടായിരുന്ന ധാരാളം അവസരങ്ങള്‍ ഇരുരാജ്യങ്ങളും നഷ്ടപ്പെടുത്തി. ഇപ്പോള്‍ പുതിയ ബന്ധത്തിനുള്ള അവസരം എത്തിയിരിക്കുകയാണ്‌. പരുഷമായ, ശത്രുത നിറഞ്ഞ രീതി വെടിയാന്‍ തങ്ങള്‍ തയ്യാറാണെന്നും ബാസിത്‌ കൂട്ടിച്ചേര്‍ത്തു. 
    
</TEXT>
</DOC>