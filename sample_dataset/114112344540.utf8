<DOC>
<DOCNO>114112344540.utf8</DOCNO>
<TEXT>


           ശബരിമലയില്‍ മെച്ചപ്പെട്ട നിരീക്ഷണ സംവിധാനം  വേണം: ബി. രാധാകൃഷ്ണ മേനോന്‍    

Sunday 23 November 2014 10:25 pm IST

        ശബരിമല: ഭരണനിര്‍വഹണവുമായി ബന്ധപ്പെട്ട് ശബരിമലയില്‍ മെച്ചപ്പെട്ട നിരീക്ഷണ സംവിധാനം നിലവില്‍ ഉണ്ടാകണമെന്ന് ബിജെപി സംസ്ഥാനസെക്രട്ടറി ബി.രാധാകൃഷ്ണമേനോന്‍ അഭിപ്രായപ്പെട്ടു. ഇപ്പോള്‍ ശബരിമലയില്‍ പ്രവര്‍ത്തിക്കുന്ന വിവിധവകുപ്പുകളുടെ ഏകോപനം തന്നെ പരാജയമാണ്. അധികൃതര്‍ നടപ്പാക്കുന്നതൊന്നും വിജയകരമാകുന്നില്ല.

തിരുവതാംകൂര്‍ ദേവസ്വം ബോര്‍ഡിന്റെ വിശ്വാസ്യത വീണ്ടെടുക്കേണ്ട കാലം അതിക്രമിച്ചു കഴിഞ്ഞു.ദേശീയതലത്തില്‍നിന്നും സഹായം സം്സ്ഥാനം ആവശ്യപ്പെടുമ്പോള്‍ അത് വിശ്വസനീയമായി വിനിയോഗിക്കുന്ന ഒരു സംവിധാനം ഇവിടെ നിലവില്‍ വരേണ്ടതുണ്ടെന്ന് അദ്ദേഹം പറഞ്ഞു. പ്രധാനമന്ത്രിയുടെ ശബരിമല സന്ദര്‍ശനത്തിന് മുന്നോടിയായി നിര്‍ദ്ദേശങ്ങള്‍ സമാഹരിക്കാന്‍ പാര്‍ട്ടി നിയോഗിച്ച കമ്മിറ്റിയംഗം കൂടിയാണ് രാധാകൃഷ്ണമേനോന്‍. സമൂഹത്തിലെ നാനാതുറകളില്‍നിന്നും ലഭിച്ച വിവരങ്ങളുടെയും നിര്‍ദ്ദേശങ്ങളുടെയും അടിസ്ഥാനത്തില്‍ ജന്മഭൂമിയോട് സംസാരിക്കുകയായിരുന്നു അദ്ദേഹം.

നിലവിലുള്ള സാഹചര്യത്തില്‍ കേന്ദ്രസഹായം ദേവസ്വം ബോര്‍ഡിനെ ഏല്‍പ്പിക്കരുതെന്നായിരുന്നു അഭിപ്രായം പങ്കുവെച്ചവരുടെ നിര്‍ദ്ദേശം. ദേവസ്വം ബോര്‍ഡിലുള്ള വിശ്വാസ്യതക്കുറവാണ് ഇത് സൂചിപ്പിക്കുന്നത്. കൂടുതല്‍ സുതാര്യതയോടെ പ്രവര്‍ത്തിച്ചാല്‍ മാത്രമെ ബോര്‍ഡിന് വിശ്വാസ്യത വീണ്ടെടുക്കാന്‍ കഴിയൂ. ദേവസ്വം ബോര്‍ഡിന്റെ പ്രവര്‍ത്തനങ്ങളില്‍ നിരന്തരം കോടതി ഇടപെടുന്നത് ദേവസ്വം അധികൃതരുടെ പിടിപ്പുകേടാണ് ചൂണ്ടിക്കാട്ടുന്നത്. ഇന്നും അഞ്ച് ലക്ഷം രൂപയിലധികം ചെലവഴിക്കണമെങ്കില്‍ കോടതിയുടെ അനുമതി വേണം.

വര്‍ഷങ്ങളായി നിയമനങ്ങളും ധനവിനിയോഗവും എല്ലാം നടക്കുന്നത് കോടതിയുടെ നിരീക്ഷണത്തിലാണ്. ഈ പശ്ചാത്തലം തന്നെ കഴിവുകേടാണ് ചൂണ്ടിക്കാട്ടുന്നതെന്ന് അഭിപ്രായമുയര്‍ന്നതായി അദ്ദേഹം കൂട്ടിച്ചേര്‍ത്തു. ധനവിനിയോഗത്തിനും പദ്ധതിനടത്തിപ്പിന്റെ അനുവാദത്തിനുമായി അഭിഭാഷകര്‍ക്ക് വന്‍തുക ഫീസായി നല്‍കേണ്ടിവരുന്നു. ബോര്‍ഡിനെ സംബന്ധിച്ചിടത്തോളം ഭാരിച്ച ചെലവുതന്നെയാണിത്.

ശബരിമലയില്‍നിന്നും ലഭിക്കുന്ന വരുമാനം മറ്റ് ആയിരത്തില്‍പരം ക്ഷേത്രങ്ങളുടെ വികസനകാര്യങ്ങളില്‍ ഉപയോഗിക്കുന്നു. അപ്പോള്‍ അഭിഭാഷകര്‍ക്ക് നല്‍കുന്ന കനത്ത ഫീസുകള്‍ മറ്റ് ക്ഷേത്രങ്ങള്‍ക്ക് ലഭിക്കേണ്ട സഹായത്തെ ബാധിക്കും. ഭക്തരുടെ കാണിക്കയും വഴിപാടുകളുമാണ് ദേവസ്വം ബോര്‍ഡിന്റെ വരുമാനം.അധികൃതരുടെ വിശ്വാസ്യത നഷ്ടപ്പെട്ടതിനാലാണ് കോടതിക്ക് ബോര്‍ഡിന്റെ പ്രവര്‍ത്തനങ്ങളില്‍ ഇടപെടേണ്ടിവന്നതെന്നാണ് നാനാതുറകളില്‍പ്പെട്ടവരുടെ അഭിപ്രായമെന്ന് രാധാകൃഷ്ണമേനോന്‍ പറഞ്ഞു.
    
</TEXT>
</DOC>