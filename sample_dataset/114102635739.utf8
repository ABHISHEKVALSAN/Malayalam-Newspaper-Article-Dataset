<DOC>
<DOCNO>114102635739.utf8</DOCNO>
<TEXT>


           പ്രഖ്യാപനം ബാക്കി; ഭരണഭാഷ  ഇനിയും മലയാളമായില്ല    

Sunday 26 October 2014 1:40 am IST

        കോഴിക്കോട്: ഭരണ ഭാഷ മലയാളമാക്കാനുള്ള നീക്കം പാതിവഴിയില്‍ നിലച്ചു. സംസ്ഥാന സര്‍ക്കാരിന്റെ എല്ലാ വകുപ്പുകളിലെയും ഔദ്യോഗിക നടപടിക്രമങ്ങളെല്ലാം മലയാളത്തിലാക്കുക എന്നതായിരുന്നു പ്രഖ്യാപനം.

ഔദ്യോഗിക രേഖ അറിയിപ്പ്, ഉത്തരവ്, കുറിപ്പുകള്‍ ഓഫീസിലെത്തുന്നവരോടുള്ള ആശയവിനിമയം തുടങ്ങിയവയെല്ലാം മലയാളത്തിലാക്കുകയായിരുന്നു ലക്ഷ്യം. ഓഫീസ്, ഔദ്യോഗിക വാഹനം, ഉദ്യോഗസ്ഥരുടെ പേര്‌വിവരം എന്നിവയുടെ ഫലകങ്ങളും മലയാളീകരിക്കുമെന്ന് വ്യക്തമാക്കപ്പെട്ടിരുന്നു. സംസ്ഥാന സര്‍ക്കാറിന്റെ 72 വകുപ്പുകള്‍, 31 സ്വയംഭരണ സ്ഥാപനങ്ങള്‍, 44 പൊതുമേഖലാ സ്ഥാപനങ്ങള്‍ എന്നിവിടങ്ങളിലെല്ലാം ഈ ഉത്തരവ് ബാധകമാക്കിയിരുന്നു. ഇതിനായുള്ള പ്രവര്‍ത്തനം ഊര്‍ജ്ജിതമാക്കി ലക്ഷ്യം കൈവരിക്കാനായി 2012 നവംബര്‍ ഒന്ന് മുതല്‍ 2013 ഒക്‌ടോബര്‍ 31 വരെയായി ഔദ്യോഗിക ഭാഷാവര്‍ഷവും ആചരിച്ചു. ‘ഔദ്യോഗിക ഭാഷ- മാതൃഭാഷ’ എന്നതായിരുന്നു  മുദ്രാവാക്യം. പദ്ധതി നടപ്പാക്കാന്‍നേതൃത്വം വഹിക്കാന്‍  പ്രത്യേകമായി പേഴ്‌സണ്‍ ആന്റ് അഡ്മിനിസ്‌ട്രേറ്റീവ് റിഫോംസ് (ഒഫീഷ്യല്‍ ലാംഗ്വേജ്‌സ്) ഡിപ്പാര്‍ട്ട ്‌മെന്റും രൂപീകരിച്ചു.

എന്നാല്‍ ഔദ്യോഗിക ഭാഷാചരണത്തിന് ശേഷം ഒരു വര്‍ഷമാകാറായിട്ടും പ്രഖ്യാപിത ലക്ഷ്യം ഒരു വകുപ്പില്‍ പോലും പൂര്‍ണ്ണമായി നടപ്പായിട്ടില്ല. ചില വകുപ്പുകള്‍ ഓഫീസിന്റെയും വാഹനത്തിന്റെയും ബോര്‍ഡുകള്‍ മലയാളത്തിലാക്കി. ചുരുക്കം ചില വകുപ്പുകള്‍ കുറച്ചുകൂടി മുന്നോട്ട് പോയി ഔദ്യോഗിക ഉത്തരവുകള്‍ മലയാളത്തിലാക്കിയിട്ടുണ്ട്. ഇക്കാര്യത്തില്‍ ശ്രദ്ധേയമായത് തദ്ദേശ സ്വയംഭരണ വകുപ്പും റവന്യൂ വകുപ്പുമാണ്.

അതേസമയം ജലവിഭവം, നീതിന്യായം, ആഭ്യന്തരം, വിജിലന്‍സ്, വനം തുടങ്ങിയ വകുപ്പുകളുടെ പ്രവര്‍ത്തനം ഏറെ പിന്നിലാണ്. എല്ലാവകുപ്പുകളിലും ഔദ്യോഗിക ഭാഷാസമിതി, പദകോശങ്ങള്‍, പരിഭാഷാസെല്‍ എന്നിവ രൂപീകരണക്കണമെന്ന് നിര്‍ദ്ദേശമുണ്ടായിരുന്നു. എന്നാല്‍ മിക്കയിടത്തും ഇതും നടപ്പായിട്ടില്ല.
    
</TEXT>
</DOC>