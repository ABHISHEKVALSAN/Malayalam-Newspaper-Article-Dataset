<DOC>
<DOCNO>114022779391.utf8</DOCNO>
<TEXT>


           മഹാദേവന്‍ കൊലപാതകം: മുഖ്യപ്രതി കൂട്ടുപ്രതിയേയും കൊലപ്പെടുത്തി    

Thursday 27 February 2014 6:28 pm IST

ചങ്ങനാശേരി: ചങ്ങനാശേരി മഹാദേവന്‍ കൊലപാതകക്കേസിലെ മുഖ്യപ്രതി ഉണ്ണി വര്‍ഷങ്ങള്‍ക്കുമുമ്പേതന്നെ കൂട്ടുപ്രതിയേയും കൊലപ്പെടുത്തിയതായി ക്രൈംബ്രാഞ്ച് കണ്ടെത്തി. മഹാദേവനെ കൊലപ്പെടുത്തി ഒരു വര്‍ഷത്തിനു ശേഷമാണ് സലിയെ ഉണ്ണി കൊലപ്പെടുത്തിയത്.

മഹാദേവന്റെ കൊലപാതകം പുറത്തറിയുമെന്ന ഭയത്തെത്തുടര്‍ന്നായിരുന്നു പതിനെട്ടുവര്‍ഷം മൂമ്പ് മദ്യത്തില്‍ വിഷം കലര്‍ത്തി കൃത്യം നടത്തിയത്. സലി നാടു വിട്ടു പോയെന്നായിരുന്നു ഇയാള്‍ മറ്റുള്ളവരോടു പറഞ്ഞിരുന്നത്. ഇയാളെ തെളിവെടുപ്പിനായി ചങ്ങനാശേരിയിലേക്കു കൊണ്ടു പോയി. സലിയുടെ കുറ്റസമ്മതത്തിന്റെ പശ്ചാത്തലത്തില്‍ മൂന്നാം പ്രതി പ്രമോദിന്റെ അസ്വഭാവിക മരണത്തെക്കുറിച്ചും പോലീസ് അന്വേഷണം നടത്തും.

19 വര്‍ഷം മുമ്പ് കാണാതായ മഹാദേവന്‍ എന്ന പതിമൂന്നുകാരന്റെ തിരോധാനത്തെച്ചുറ്റിപ്പറ്റിയുളള അന്വേഷണമാണ് ഞെട്ടിക്കുന്ന കൊലപാതകപരമ്പരയില്‍ എത്തിനില്‍ക്കുന്നത്. ചങ്ങനാശേരി മതുമൂല സ്വദേശിയായ ഉണ്ണിയെ ചോദ്യം ചെയ്തപ്പോഴാണ് മഹാദേവന്‍ കൊല്ലപ്പെട്ടതാണെന്ന് തിരിച്ചറിഞ്ഞത്. സുഹൃത്തായ സലിയും ബന്ധുവായ പ്രമോദും സഹായിച്ചെന്നും കൊച്ചിയിലെ ക്രൈംബ്രാഞ്ച് സംഘത്തിനു മുന്നില്‍ ഉണ്ണി കുറ്റസമ്മതം നടത്തി.

കൂട്ടുപ്രതിയായ സലി എവിടെയെന്ന അന്വേഷണമാണ് രണ്ടാമത്തെ കൊലപാതകത്തിന്‍റെയും ചുരുളഴിച്ചത്. മഹാദേവന്റെ കൊലപാതകം പുറത്തുപറയുമെന്ന് പറ‍ഞ്ഞ് തന്നോട് പണം ആവശ്യപ്പെട്ടെന്നും ഭീഷണി ഒഴിവാക്കാന്‍ സലിയെ കൊലപ്പെടുത്തിയെന്നുമാണ് ഉണ്ണിയുടെ മൊഴി. മഹാദേവന്റെ കൊലപാതം കഴിഞ്ഞ് ഒരുവര്‍ഷത്തിനു ശേഷമായിരുന്നു മദ്യത്തില്‍ വിഷം കൊടുത്ത് കൃത്യം നടത്തിയത്. പിന്നീട് മൃതദേഹം ആരുമറിയാതെ മറവ് ചെയ്തു.

മഹാദേവനെപ്പോലെ സലിയും പതിനെട്ട് വര്‍ഷങ്ങള്‍ക്ക് മുമ്പ് നാടു വിട്ടുപോയെന്നായിരുന്നു ബന്ധുക്കളും നാട്ടുകാരും വിശ്വസിച്ചിരുന്നത്.
    
</TEXT>
</DOC>