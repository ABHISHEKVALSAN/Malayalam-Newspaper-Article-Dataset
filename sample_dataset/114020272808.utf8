<DOC>
<DOCNO>114020272808.utf8</DOCNO>
<TEXT>


           കെഎസ്‌ആര്‍ടിസി ബസ്‌ ഇരുചക്രവാഹനങ്ങളിലിടിച്ച്‌ 3 പേര്‍ മരിച്ചു    

Sunday 2 February 2014 10:01 pm IST

        കൊച്ചി : കൊച്ചി ധനുഷ്കോടി ദേശീയപാതയില്‍ തിരുവാങ്കുളത്തിനടുത്ത്‌ ശാസ്താംമുകളില്‍ നടന്ന വാഹനാപകടത്തില്‍ 3 പേര്‍ മരിച്ചു. ഒരാള്‍ക്ക്‌ ഗുരുതരമായി പരിക്കേറ്റു. ഇന്നലെ രാവിലെ 9.30നായിരുന്നു അപകടം. തൊടുപുഴയില്‍ നിന്നും എറണാകുളത്തേക്കു വരികയായിരുന്ന കെഎസ്‌ആര്‍ടിസി ബസ്‌ നിയന്ത്രണംവിട്ട്‌ ബൈക്കിലും സ്കൂട്ടറിലുമായി ഇടിച്ച്‌ ഇരുചക്രവാഹനങ്ങളിലെ യാത്രക്കാരാണ്‌ മരിച്ചത്‌. 
കൊച്ചി കടവന്ത്ര സ്വദേശിനി ഡോളി ക്ലീറ്റസ്‌ (48), പാലക്കാട്‌ പട്ടാമ്പി സ്വദേശി അനില്‍കുമാര്‍ (41), വയനാട്‌ അമ്പലവയല്‍ സ്വദേശി ബൈജു (30) എന്നിവരാണ്‌ മരിച്ചത്‌. സ്കൂട്ടറില്‍ സഞ്ചരിക്കുകയായിരുന്ന ഡോളി ക്ലീറ്റസിന്റെ ഭര്‍ത്താവ്‌ ക്ലീറ്റസാണ്‌ ഗുരുതരമായ പരിക്കുകളോടെ എറണാകുളത്തെ സ്വകാര്യആശുപത്രിയില്‍ കഴിയുന്നത്‌. 
അപകടത്തില്‍പ്പെട്ടവര്‍ ഒരുമണിക്കൂറിലേറെ ബസിനടിയില്‍ കുടുങ്ങിക്കിടന്നു. ക്രെയിന്‍ എത്തിയതിനു ശേഷം ബസുയര്‍ത്തിയാണ്‌ ഇവരെ പുറത്തെടുത്തത്‌. രക്ഷാപ്രവര്‍ത്തനം വൈകിയതാണ്‌ മരണത്തിനിടയാക്കിയതെന്ന്‌ ആക്ഷേപമുയര്‍ന്നിട്ടുണ്ട്‌. 
സംഭവം നടന്ന ഉടന്‍ ഫയര്‍ഫോഴ്സിനെ വിവരം അറിയിച്ചെന്ന്‌ പുത്തന്‍കുരിശ്‌ പോലീസ്‌ പറഞ്ഞു. മരിച്ചവരില്‍ ഒരാള്‍ ബസിന്റെ ആക്സിലിന്റെ ഇടയിലും ഒരാള്‍ ടയറിന്റെ അടിയിലുമായിട്ടായിരുന്നു കിടന്നിരുന്നത്‌. പോലീസും ഫയര്‍ഫോഴ്സും പത്തുമിനിട്ടിനുള്ളില്‍ സ്ഥലത്തെത്തിയെന്നും ക്രെയിന്‍ വരാന്‍ വൈകിയതാണ്‌ കാരണമെന്നുമാണ്‌ പുത്തന്‍കുരിശ്‌ പോലീസ്‌ പറയുന്നത്‌ . പോലീസ്‌ ഫയര്‍ഫോഴ്സിനു കൃത്യമായ വിവരം നല്‍കാതിരുന്നതിനാലാണ്‌ ക്രെയിന്‍ എത്തിക്കാന്‍ താമസിച്ചതെന്ന്‌ ഫയര്‍ഫോഴ്സ്‌ പറയുന്നു. 
സംഭവം നടന്നയുടന്‍ ഡ്രൈവര്‍ സ്ഥലത്തുനിന്നു രക്ഷപ്പെട്ടെന്നും ഇതുവരെ പിടികൂടാന്‍ കഴിഞ്ഞിട്ടില്ലെന്നും പുത്തന്‍കുരിശ്‌ സബ്‌ ഇന്‍സ്പെക്ടര്‍ വര്‍ഗീസ്‌ പറഞ്ഞു. ഇയാള്‍ക്കെതിരെ നരഹത്യക്കു കേസെടുത്തിട്ടുണ്ട്‌. കണ്ടക്ടര്‍ പോലീസ്‌ സ്റ്റേഷനില്‍ ഹജരായി . 40ഓളം യാത്രക്കാര്‍ ബസിലുണ്ടായിരുന്നു. കൊച്ചി ധനുഷ്കോടി ദേശീയപാതയില്‍ ശാസ്താംമുകള്‍ പ്രദേശത്ത്‌ സ്ഥിരമായി അപകടമരണങ്ങള്‍ നടക്കുന്നുണ്ടെന്നും അതിന്‌ പരിഹാരം കാണുന്നതിന്‌ അധികൃതര്‍ യാതൊരു നടപടിയും സ്വീകരിക്കുന്നില്ലെന്നും പരാതി ഉയര്‍ന്നിട്ടുണ്ട്‌. 
ഡോളി ക്ലീറ്റസിന്റെയും അനില്‍കുമാറിന്റെയും മൃതദേഹങ്ങള്‍ പിറവം ആശുപത്രിയിലും, ബൈജുവിന്റെ മൃതദേഹം തൃപ്പൂണിത്തുറ ജനറല്‍ ആശുപത്രിയിലും പോസ്റ്റുമോര്‍ട്ടത്തിനുശേഷം ബന്ധുക്കള്‍ക്കു വിട്ടുകൊടുത്തു. 
    
</TEXT>
</DOC>