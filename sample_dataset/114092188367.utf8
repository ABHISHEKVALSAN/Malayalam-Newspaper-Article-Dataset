<DOC>
<DOCNO>114092188367.utf8</DOCNO>
<TEXT>


           മോദി പ്രധാനമന്ത്രിയാകണം; കെപിഎംഎസിന്റെ പിന്തുണ ഒ. രാജഗോപാലിന്‌    

Sunday 21 September 2014 10:05 am IST

        ആലപ്പുഴ: ലോക്സഭാ തെരഞ്ഞെടുപ്പില്‍ ബിജെപി സ്ഥാനാര്‍ഥികളായ ഒ.രാജഗോപാലിനെ തിരുവനന്തപുരത്തും പി.എം.വേലായുധനെ കൊല്ലത്തും പിന്തുണയ്ക്കുമെന്ന്‌ കെപിഎംഎസ്‌. നരേന്ദ്രമോദി പ്രധാനമന്ത്രിയാകണമെന്നാണ്‌ കെപിഎംഎസ്‌ ആഗ്രഹിക്കുന്നതെന്നും കെപിഎംഎസ്‌ സംസ്ഥാന ട്രഷറര്‍ തുറവൂര്‍ സുരേഷ്‌ പത്രസമ്മേളനത്തില്‍ അറിയിച്ചു.
കെപിഎംഎസിനെ ഭിന്നിപ്പിക്കാനും രണ്ടാക്കി തകര്‍ക്കുന്നതിനും മുഖ്യപങ്കുവഹിച്ച കൊടിക്കുന്നില്‍ സുരേഷിനെ മാവേലിക്കരയില്‍ പരാജയപ്പെടുത്താന്‍ പ്രവര്‍ത്തിക്കുമെന്നും അദ്ദേഹം പറഞ്ഞു. സംവരണ മണ്ഡലങ്ങള്‍ പുറത്തും മത്സരിക്കാന്‍ പട്ടികജാതിക്കാര്‍ക്ക്‌ അവകാശമുണ്ടെന്ന കെപിഎംഎസിന്റെ ആവശ്യം അംഗീകരിച്ചതിനാലാണ്‌ കൊല്ലത്ത്‌ പി.എം.വേലായുധനെ പിന്തുണയ്ക്കുന്നത്‌. മറ്റു 17 മണ്ഡലങ്ങളില്‍ സമുദായത്തിന്റെ നിലപാട്‌ അഞ്ചിന്‌ പ്രഖ്യാപിക്കുമെന്നും സുരേഷ്‌ പറഞ്ഞു. രംഗനാഥമിശ്ര കമ്മിഷന്‍ റിപ്പോര്‍ട്ട്‌ നടപ്പാക്കണമെന്ന്‌ പറയുന്നവര്‍ക്ക്‌ പട്ടികജാതിക്കാരന്റെ വോട്ട്‌ ലഭിക്കില്ല.
പട്ടികവിഭാഗത്തിന്റെ പുരോഗതി ലക്ഷ്യംവച്ചുള്ള നടപടികള്‍ അവഗണിക്കുന്നതില്‍ ഇരുമുന്നണികളും മത്സരിക്കുന്നു. പട്ടികവിഭാഗത്തെ വെളിയില്‍ നിര്‍ത്തിയാണ്‌ രാഷ്ട്രത്തിന്റെ പൊതുവിഭവങ്ങള്‍ പങ്കിടുന്നത്‌. ഭൂമിയില്ലാത്തതിനാല്‍ ആത്മഹത്യകള്‍ ആവര്‍ത്തിച്ചിട്ടും രണ്ടാം ഭൂപരിഷ്ക്കരണം രാഷ്ട്രീയ വിഷയമാകുന്നില്ലെന്നും അദ്ദേഹം പറഞ്ഞു. സംസ്ഥാന എക്സിക്യൂട്ടീവ്‌ കമ്മറ്റിയംഗം ടി.സി.രാജേന്ദ്രന്‍, ആലപ്പുഴ ജില്ലാ സെക്രട്ടറി ടി.സന്തോഷ്കുമാര്‍ എന്നിവര്‍ പത്രസമ്മേളനത്തില്‍ പങ്കെടുത്തു.
    
</TEXT>
</DOC>