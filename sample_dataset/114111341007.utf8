<DOC>
<DOCNO>114111341007.utf8</DOCNO>
<TEXT>


           ദേശീയ ഗെയിംസ്:  മോദിയും പ്രണബും മുഖ്യാതിഥികളായേക്കും    

Thursday 13 November 2014 6:30 pm IST

        തിരുവനന്തപുരം: അടുത്ത വര്‍ഷം കേരളത്തില്‍ നടക്കാനിരിക്കുന്ന 35-മത് ദേശീയ ഗെയിംസിന്റെ ഉദ്ഘാടന സമാപന ചടങ്ങുകളില്‍ പ്രധാനമന്ത്രി നരേന്ദ്ര മോദിയും രാഷ്ട്രപതി പ്രണബ് മുഖര്‍ജിയും പങ്കെടുത്തേക്കും.

നീണ്ട 27 വര്‍ഷത്തെ ഇടവേളയ്ക്ക് ശേഷമാണ് കേരളം ഇത്തരമൊരു കായിക മേളയ്ക്ക് ആതിഥ്യമരുളുന്നത്. ജനുവരി 31 മുതല്‍ ഫെബ്രുവരി 14 വരെയാണ് മേള നടക്കുന്നത്. ജനുവരി 31ലെ ഉദ്ഘാടന ചടങ്ങില്‍ പ്രധാനമന്ത്രി നരേന്ദ്ര മോദി മുഖ്യാതിഥിയാകുമെന്നാണ് ദേശീയ ഗെയിംസ് സെക്രട്ടേറിയറ്റ് വക്താവ് അറിയിച്ചത്. അതേസമയം രാഷ്ട്രപതി പ്രണബ് മുഖര്‍ജി ഫെബ്രുവരി 14ന് നടക്കുന്ന സമാപന ചടങ്ങില്‍ പങ്കെടുക്കുമെന്നും അറിയുന്നു.

പുതിയതായി പണിക്കഴിപ്പിച്ച തിരുവനന്തപുരം കാര്യവട്ടത്തെ ഗ്രീന്‍ ഫീല്‍ഡ് സ്റ്റേഡിയത്തിലായിരിക്കും രണ്ട് ചടങ്ങുകളും നടക്കുക. മോദിക്കും മുഖര്‍ജിക്കും സംസ്ഥാന സര്‍ക്കാര്‍ ഔദ്യോഗിക ക്ഷണം നേരത്തെ തന്നെ നല്‍കിയിരുന്നു. എന്നാല്‍ പ്രധാനമന്ത്രിയും രാഷ്ട്രപതിയും പങ്കെടുക്കുന്നത് സംബന്ധിച്ച ഔദ്യോഗിക ഉറപ്പ് ഇതുവരെയായും ലഭിച്ചിട്ടില്ല.
    
</TEXT>
</DOC>