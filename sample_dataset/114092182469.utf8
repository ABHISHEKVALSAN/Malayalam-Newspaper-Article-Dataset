<DOC>
<DOCNO>114092182469.utf8</DOCNO>
<TEXT>


           കോണ്‍ഗ്രസിന്റെ സ്ഥാനാര്‍ത്ഥിപ്പട്ടിക നാളെ പ്രഖ്യാപിക്കും    

Sunday 21 September 2014 10:12 am IST

ന്യൂദല്‍ഹി: കേരളത്തില്‍ കോണ്‍ഗ്രസിന്റെ സ്ഥാനാര്‍ത്ഥിപ്പട്ടിക നാളെ പ്രഖ്യാപിക്കുമെന്ന് കെപിസിസി പ്രസിഡന്റ് വി.എം.സുധീരന്‍ അറിയിച്ചു.  ഇടുക്കി അടക്കം  സംസ്ഥാനത്തെ കോണ്‍ഗ്രസിന്റെ 15 മണ്ഡലങ്ങളിലേയും സ്ഥാനാര്‍ഥി പ്രഖ്യാപനം നാളെ ഉണ്ടാകുമെന്നാണ് സുധീരന്‍ അറിയിച്ചത്.

കോണ്‍ഗ്രസ് അധ്യക്ഷ സോണിയഗാന്ധിയുമായി നടത്തിയ ചര്‍ച്ചക്കുശേഷമായിരുന്നു സുധീരന്റെ പ്രതികരണം. ഇടുക്കി സീറ്റുമായി ബന്ധപ്പെട്ട് കോണ്‍ഗ്രസും കേരള കോണ്‍ഗ്രസും തമ്മില്‍ അവസാനവട്ട അനൗപചാരിക സംഭാഷണങ്ങള്‍ നടക്കുന്നുണ്ടെങ്കിലും സീറ്റ് വിട്ടുകൊടുക്കേണ്ട എന്ന നിലയിലേക്കാണ് കോണ്‍ഗ്രസിലുണ്ടായ പൊതുധാരണ. ഇക്കാര്യം കേരള കോണ്‍ഗ്രസിനെ അറിയിച്ചിട്ടുണ്ട്. സഭയുടെ ഭീഷണി ഒഴിവാക്കാന്‍ സിറ്റിംഗ് സീറ്റുകള്‍ വച്ചുമാറി സഭയ്ക്ക് യോജിപ്പുള്ള കോണ്‍ഗ്രസ് സ്ഥാനാര്‍ത്ഥിയെ കണ്ടുപിടിക്കാനാണ് ഇപ്പോഴത്തെ ശ്രമം.

സ്ഥാനാര്‍ത്ഥിപ്പട്ടിക സ്‌ക്രീനിംഗ് കമ്മറ്റിക്ക് കൈമാറിയിട്ടുണ്ട്. സാധ്യത പട്ടികയില്‍ ഓരോ മണ്ഡലത്തിലും ഒന്നിലേറെ സ്ഥാനാര്‍ത്ഥികളുടെ പേരുകളാണുള്ളത്. തിരുവനന്തപുരത്ത് ശശിതരൂരിന്റെ പേരിനൊപ്പം തമ്പാനൂര്‍ രവിയുടെ പേരുമുണ്ട്.

ആറ്റിങ്ങല്‍ ബിന്ദുകൃഷ്ണ, മോഹന്‍ ഗോപാല്‍, പത്തനംതിട്ട ആന്റോ ആന്റണി പി.ടി തോമസ്, മോഹന്‍രാജ് മാവേലിക്കര  കൊടിക്കുന്നില്‍ സുരേഷ്, പന്തളം സുധാകരന്‍ ആലപ്പുഴ  കെ.സി.വേണുഗോപാല്‍ ഇടുക്കി  പി.ടി തോമസ്, ഡീന്‍ കുര്യാക്കോസ്, മാത്യുകുഴല്‍ നാടന്‍ എറണാകുളം  ടോണി ചമ്മണി, കെ.വി തോമസ്, ചാലക്കുടി  പി.സി ചാക്കോ, എം.ലിജു തൃശൂര്‍  കെ.പി ധനപാലന്‍, നിജി ജസ്റ്റിന്‍ കോഴിക്കോട്  എം.കെ രാഘവന്‍, പി. ശങ്കരന്‍, വയനാട് എം.ഐ ഷാനവാസ്, ടി സിദ്ദിഖ് വടകര  മുല്ലപ്പള്ളി രാമചന്ദ്രന്‍, എന്‍.സുബ്രഹ്മണ്യന്‍, കണ്ണൂര്‍  കെ.സുധാകരന്‍, സതീഷന്‍ പാച്ചേനി, കാസര്‍ഗോഡ്  സി.കെ ശ്രീധരന്‍, ഐ സുബ്ബറേ എന്നിവരാണ് സ്ഥാനാര്‍ത്ഥിപ്പട്ടികയില്‍ ഉള്‍പ്പെട്ടിട്ടുള്ളത്.
    
</TEXT>
</DOC>