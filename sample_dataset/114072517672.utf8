<DOC>
<DOCNO>114072517672.utf8</DOCNO>
<TEXT>


           ആരോഗ്യ പരിശോധനാ ക്ലിനിക്കുകള്‍ പോലീസുകാരുടെ സമഗ്രമാറ്റത്തിന് : മന്ത്രി    

Friday 25 July 2014 11:53 pm IST

        തിരുവനന്തപുരം: കേരള പോലീസ് ജീവനക്കാരുടെ സമഗ്ര മാറ്റത്തിനായി ആവിഷ്‌ക്കരിക്കുന്ന പദ്ധതിയുടെ തുടക്കമാണ് സൗജന്യ ആരോഗ്യപരിശോധനാ ക്ലിനിക്കുകളെന്ന് മന്ത്രി രമേശ് ചെന്നിത്തല പറഞ്ഞു. പോലീസുകാരുടെ ആരോഗ്യം അവലോകനം ചെയ്ത് നടപ്പാക്കുന്ന ഷേപ്പ് (സിസ്റ്റമാറ്റിക് ഹെല്‍ത്ത് അസസ്‌മെന്റ ഫോര്‍ പോലീസ് പേഴ്‌സണല്‍) പദ്ധതിവഴി 50,000 ത്തിലധികം പോലീസുകാര്‍ക്ക് പ്രയോജനം ലഭിക്കും. പോലീസുകാരുടെ ആരോഗ്യപ്രശ്‌നം ഗൗരവമയെടുത്ത് പരിരക്ഷ നല്‍കാനാണ് ലക്ഷ്യമിടുന്നത്. ആഭ്യന്തരവകുപ്പും ആരോഗ്യവകുപ്പും സംയുക്തമായി ആരംഭിക്കുന്ന സൗജന്യ ആരോഗ്യ പരിശോധനാ ക്ലീനിക്കുകളുടെ സംസ്ഥാനതല ഉദ്ഘാടനം ജനറല്‍ ആശുപത്രിയില്‍ നിര്‍വഹിച്ചു സംസാരിക്കുകയായിരുന്നു മന്ത്രി. 20കോടി രൂപ മുടക്കി പോലീസുകാര്‍ക്കായി ആരോഗ്യ ഇന്‍ഷുറന്‍സ് പദ്ധതിയുടെ ഉദ്ഘാടനം സപ്തംബറില്‍ നടത്തുമെന്ന് മന്ത്രി പറഞ്ഞു. പോലീസില്‍ ഉണ്ടാകുന്ന ഒഴിവുകള്‍ മുഴുവന്‍ നികത്താനായി എല്ലാവര്‍ഷവും നിയമനം നടത്താന്‍ നിര്‍ദ്ദേശം നല്‍കി. 23 വര്‍ഷം സര്‍വീസ് പൂര്‍ത്തിയാക്കിയ വനിതാ പോലീസുകാര്‍ക്ക് പ്രമോഷന്‍ നല്‍കും. നിയമനം സ്ത്രീപുരുഷവ്യത്യാസമില്ലാതെ നടപ്പാക്കാനാണ് ഉദ്ദേശിക്കുന്നത്.

ജീവിതശൈലീരോഗങ്ങളും കാന്‍സറും ഹൃേദ്രാഗങ്ങളും പോലീസുകാരില്‍ വര്‍ദ്ധിച്ചുവരുന്ന സാഹചര്യത്തിലാണ് പോലീസ് ജീവനക്കാര്‍ക്കായി സൗജന്യ ആരോഗ്യ പരിപാലന ക്ലീനിക്കുകള്‍ ആരംഭിക്കുന്നതെന്ന് ഉദ്ഘാടന പ്രസംഗത്തില്‍ മന്ത്രി വി.എസ്. ശിവകുമാര്‍ പറഞ്ഞു. എല്ലാമാസവും മൂന്നാം ശനിയാഴ്ച സ്‌ക്രീനിംഗ് നടത്തി സൗജന്യ ചികിത്സ നല്‍കും. രണ്ടാം ഘട്ടമായി സമഗ്രപ്രതിരോധപദ്ധതി ആവിഷ്‌ക്കരിച്ച് നടപ്പാക്കും. ഇതിനായി തദ്ദേശസ്വയംഭരണ സ്ഥാപനങ്ങളുടെയും റസി. അസോസിയേഷനുകളുടെയും സഹകരണം തേടും. 

ആരോഗ്യവകുപ്പിന്റെ ആഭിമുഖ്യത്തില്‍ ആരംഭിച്ച സ്‌മൈല്‍ (സീംലസ് മെഡിക്കല്‍  ഇന്റര്‍ വെന്‍ഷന്‍ ഫോര്‍ ലൈഫ് കെയര്‍ ആന്റ് എമര്‍ജന്‍സീസ്), ഷേപ്പ് പദ്ധതിയുടെയും ആശയാവിഷ്‌കാരം നടത്തിയ എന്‍ആര്‍എച്ച്എമ്മിന്റെ സംസ്ഥാനതല അഡ്മിനിസ്‌ട്രേഷന്‍ മാനേജറായ പി.കെ. ഹരികൃഷ്ണന് മന്ത്രി രമേശ് ചെന്നിത്തല ഉപഹാരം നല്‍കി. ആരോഗ്യവകുപ്പ് ഡയറക്ടര്‍ ഡോ. പി.കെ. ജമീല സ്വാഗതം പറഞ്ഞ യോഗത്തില്‍ പോലീസ് ചീഫ് കെ.എസ്. ബാലസുബ്രഹ്മണ്യന്‍, എഡിജീപി എം.എന്‍. കൃഷ്ണമൂര്‍ത്തി, എന്‍ആര്‍എച്ച്എം മിഷന്‍ ഡയറക്ടര്‍ മില്‍ഹാജ ആലം തുടങ്ങിയവര്‍ സംസാരിച്ചു. ആരോഗ്യവകുപ്പ് അഡീഷണല്‍ ഡയറക്ടര്‍ ഡോ. എ.എസ്.പ്രദീപ്കുമാര്‍ നന്ദി പറഞ്ഞു.

    
</TEXT>
</DOC>