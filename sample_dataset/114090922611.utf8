<DOC>
<DOCNO>114090922611.utf8</DOCNO>
<TEXT>


           ആഗമാനന്ദ ജയന്തി ആഘോഷം നാളെ കാലടിയില്‍    

Tuesday 9 September 2014 7:20 pm IST

        കാലടി: സാമൂഹ്യ പരിഷ്‌കര്‍ത്താവും കാലടി ശ്രീരാമകൃഷ്ണ അദ്വൈതാശ്രമത്തിന്റെ സ്ഥാപകനുമായ ആഗമാനന്ദസ്വാമികളുടെ 119-ാം ജയന്തി നാളെ ആഘോഷിക്കും. മൂന്ന് മണിക്ക് ലക്ഷ്മിഭവന്‍ ഓഡിറ്റോറിയത്തില്‍ ശ്രീശങ്കര മ്യൂസിക് അക്കാദമി നടത്തുന്ന സംഗീതാരാധനയോടെ ജയന്തി ആഘോഷങ്ങള്‍ക്ക് തുടക്കമാകും.

ജയന്തി സമ്മേളനം അമൃതാനന്ദമയി മഠം ജനറല്‍ സെക്രട്ടറി സ്വാമി പൂര്‍ണ്ണാമൃതാനന്ദപുരി ഉദ്ഘാടനം ചെയ്യും. ആഗമാനന്ദസ്വാമി സ്മാരക സമിതി പ്രസിഡന്റ് പ്രൊഫ. കെ.എസ്.ആര്‍. പണിക്കര്‍ അദ്ധ്യക്ഷത വഹിക്കും. രേണു സുരേഷിനും ടി.എം.ആഗമാനന്ദനും 13-ാമത് ആഗമാനന്ദ പുരസ്‌കാരം പൂര്‍ണ്ണാമൃതാനന്ദപുരി സ്വാമി സമര്‍പ്പിക്കും. ടി.എം.ആഗമാനന്ദന്‍ വരച്ച ആഗമാനന്ദസ്വാമികളുടെ ചിത്രം ജയന്തിയോടനുബന്ധിച്ച് പ്രകാശനം ചെയ്യും.

സംസ്‌കൃത ഭാഷാ പ്രചാരണത്തിനുളള മൂന്നാമത് ആഗമാനന്ദ പുരസ്‌കാരം ടി.കെ.സന്തോഷ്‌കുമാര്‍ (കോഴിക്കോട്), ഡോ.പി.കെ.ശങ്കരനാരായണന്‍, ഡോ.എടനാട് രാജന്‍ നമ്പ്യാര്‍ എന്നിവര്‍ക്ക് ശ്രീശങ്കരാചാര്യ സംസ്‌കൃത സര്‍വ്വകലാശാല രജിസ്ട്രാര്‍ ഡോ.ടി.പി. രവീന്ദ്രന്‍ സമ്മാനിക്കും. ആഗമാനന്ദസ്വാമികളുടെ ശിഷ്യന്മാരായ എം.കെ.കുഞ്ഞോല്‍ മാസ്റ്റര്‍, എം.കെ.വാവകുട്ടന്‍ മാസ്റ്റര്‍ എന്നിവര്‍ അനുസ്മരണ പ്രഭാഷണം നടത്തും. പ്രൊഫ. ടി.എന്‍.ശങ്കരപ്പിളള എന്‍ഡോവ്‌മെന്റ് സമര്‍പ്പണം ഉദ്ഘാടനം ചെയ്യും. 16 പേര്‍ക്കാണ് എന്‍ഡോവ്‌മെന്റും സര്‍ട്ടിഫിക്കറ്റുകളും നല്കുക. പ്രൊഫ. പി.കെ.മാധുരി ആശംസാ പ്രഭാഷണം നടത്തും.

ആഗമാനന്ദസ്വാമി സ്മാരക സമിതി ഭാരവാഹികളായ പ്രൊഫ.പി.വി. പീതാംബരന്‍, ടി.ആര്‍. മുരളീധരന്‍, എന്‍.പി. സജീവ്, കെ.എന്‍.ചന്ദ്രപ്രകാശ് തുടങ്ങിയവര്‍ ആഘോഷ പരിപാടികള്‍ക്ക് നേതൃത്വം നല്കും.
    
</TEXT>
</DOC>