<DOC>
<DOCNO>114041792132.utf8</DOCNO>
<TEXT>


           ആറ്റിങ്ങല്‍ ഇരട്ടക്കൊല: യുവതിയും അറസ്റ്റില്‍    

Thursday 17 April 2014 10:33 pm IST

ആറ്റിങ്ങല്‍: ആറ്റിങ്ങലില്‍ അമ്മൂമ്മയേയും നാലു വയസുകാരിയെയും വെട്ടിക്കൊന്ന കേസില്‍ കുരുന്നിെ‍ന്‍റ അമ്മയും അറസ്റ്റില്‍. കൊല്ലപ്പെട്ട സ്വസ്തികയുടെ അമ്മയും വെട്ടേറ്റ ലിജേഷിന്റെ ഭാര്യയുമായ അനുശാന്തിയാണ്‌ അറസ്റ്റിലായത്‌. ലിജീഷിനെയും മകളെയും കൊല്ലാന്‍ അനുശാന്തിയും കാമുകനും സഹപ്രവര്‍ത്തകനുമായ നിനോ മാത്യുവും ചേര്‍ന്ന്‌ ഗൂഢാലോചന നടത്തിയിരുന്നതായി പോലീസ്‌ പറഞ്ഞു. ഇരുവരും കഴക്കൂട്ടം ടെക്നോപാര്‍ക്കിലെ കമ്പനിയില്‍ ഒരുമിച്ച്‌ ജോലി ചെയ്യുന്നവരാണ്‌. 

ആറ്റിങ്ങല്‍ ആലങ്കോട്‌ അവാക്സിന്‌ എതിര്‍വശം തുഷാരയില്‍ കടന്നാണ്‌ നിനോ മാത്യു അനുശാന്തിയുടെ മകള്‍ നാലുവയസുകാരി സ്വസ്തികയെയും ഭര്‍ത്താവിന്റെ അമ്മ വിജയമ്മയെയും കൊന്നത്‌. കൊലയ്ക്കു ശേഷം മൃതദേഹത്തിനുചുറ്റും മുളകുപൊടിവിതറുകയും മൃതദേഹങ്ങളില്‍ കിടന്ന സ്വര്‍ണാഭരണങ്ങള്‍ ഊരിയെടുക്കുകയും ചെയ്തിരുന്നു. മോഷണശ്രമത്തിനിടയില്‍ കൊല്ലപ്പെട്ടതാണെന്ന്‌ അന്വേഷണ സംഘത്തെ തെറ്റിദ്ധരിപ്പിക്കാനായിരുന്നു ഇത്‌. എന്നാല്‍ പുതുതായി വയ്ക്കുന്ന വീടിന്റെ പണി സ്ഥലത്തുനിന്ന്‌ മടങ്ങിവന്ന അനുശാന്തിയുടെ ഭര്‍ത്താവ്‌ ലിജീഷിനെ കൊല്ലാനുള്ള നിനോമാത്യുവിന്റെ ശ്രമം പരാജയപ്പെടുകയായിരുന്നു. ഗുരുതരമായി വെട്ടേറ്റ ലിജേഷ്‌ തിരുവനന്തപുരത്ത്‌ സ്വകാര്യ ആശുപത്രിയില്‍ ചികിത്സയിലാണ്‌. 

പ്രതിയായ തിരുവനന്തപുരം കരിമണില്‍ മാഗി കോട്ടേജില്‍ നിനോമാത്യുവിനെ ബുധനാഴ്ച തന്നെ പോലീസ്‌ അറസ്റ്റു ചെയ്തിരുന്നു. നിനോമാത്യുവിനെ ഇന്നലെ കൊല നടന്ന വീട്ടിലെത്തിച്ച്‌ പോലീസ്‌ തെളിവെടുപ്പ്‌ നടത്തി. കൊലപാതകത്തിനുപയോഗിച്ച ആയുധങ്ങളും രക്തംപുരണ്ട വസ്ത്രങ്ങളും ഇവിടെ നിന്നും കണ്ടെടുത്തു. മൃതദേഹത്തില്‍ നിന്നും കവര്‍ന്ന സ്വര്‍ണാഭരണങ്ങളും കണ്ടെടുത്തിട്ടുണ്ട്‌. 

വീട്ടില്‍ നിന്നും കണ്ടെത്തിയ ആയുധം ഉപയോഗിച്ചാണ്‌ കൊലകള്‍ നടത്തിയതെന്ന്‌ പ്രതി പോലീസിനോട്‌ സമ്മതിച്ചു. വീട്ടിനുള്ളില്‍ കയറി ലിജേഷിന്റെ അമ്മ ഓമന എന്ന വിജയമ്മ(67) ഹോക്കി സ്റ്റിക്ക്‌ കൊണ്ട്‌ അടിച്ചുവീഴ്ത്തിയ ശേഷമാണ്‌ കുത്തിയും വെട്ടിയും കൊന്നത്‌. സ്വസ്തികയുടെ നെഞ്ചില്‍ ആഴത്തില്‍ കുത്തിയും കഴുത്തില്‍ വെട്ടിയും കൊല്ലുകയായിരുന്നു.
    
</TEXT>
</DOC>