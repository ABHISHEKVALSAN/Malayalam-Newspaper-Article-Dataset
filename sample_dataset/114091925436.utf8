<DOC>
<DOCNO>114091925436.utf8</DOCNO>
<TEXT>


           ഡാറ്റാ സെന്റര്‍ കൈമാറ്റം: വിഎസ് കുറ്റക്കാരനല്ലെന്ന് സിബിഐ    

Friday 19 September 2014 8:44 pm IST

        കൊച്ചി: ഡാറ്റാ സെന്റര്‍ കൈമാറ്റക്കേസില്‍ വി.എസ്. അച്യുതാനന്ദന്‍ കുറ്റക്കാരനല്ലെന്ന് സിബിഐ. ഹൈക്കോടതിയില്‍ സമര്‍പ്പിച്ച റിപ്പോര്‍ട്ടിലാണ് സിബിഐ വിഎസിനെ കുറ്റവിമുക്തനാക്കിയത്. കേസില്‍ തുടരന്വേഷണം ആവശ്യമില്ലെന്നും സിബിഐ ഹൈക്കോടതിയെ അറിയിച്ചു.

സര്‍ക്കാര്‍ ചീഫ് വിപ്പ് പി.സി. ജോര്‍ജാണ് ഡാറ്റാ സെന്റര്‍ കൈമാറ്റത്തില്‍ അഴിമതിയാരോപിച്ച് ഹര്‍ജി നല്‍കിയത്. ഇടപാടില്‍ റിലയന്‍സിന് നേട്ടമൊന്നും ഉണ്ടാക്കാന്‍ കഴിഞ്ഞിട്ടില്ലെന്ന് സിബിഐ റിപ്പോര്‍ട്ടില്‍ പറയുന്നു. ഇടപാടില്‍ സംസ്ഥാനസര്‍ക്കാരിന് നഷ്ടം ഉണ്ടായിട്ടില്ല.

റിലയന്‍സ് ഉദ്യോഗസ്ഥരോടൊപ്പം ഇടനിലക്കാരനായ ടി.ജി. നന്ദകുമാര്‍ മുഖ്യമന്ത്രിയായിരുന്ന വിഎസിനെ സന്ദര്‍ശിച്ച കാര്യം സിബിഐ സ്ഥിരീകരിച്ചിട്ടുണ്ട്. എന്നാല്‍ സാമ്പത്തിക ഇടപാട് നടന്നതിന് തെളിവൊന്നുമില്ല, സിബിഐ റിപ്പോര്‍ട്ടില്‍ ചൂണ്ടിക്കാണിക്കുന്നു.
    
</TEXT>
</DOC>