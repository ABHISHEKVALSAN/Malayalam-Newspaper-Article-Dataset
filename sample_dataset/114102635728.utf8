<DOC>
<DOCNO>114102635728.utf8</DOCNO>
<TEXT>


            ദേവസ്വംബോര്‍ഡിലെ ജാതിവിവേചനം: സര്‍ക്കാര്‍ നടപടി എടുക്കണം- ഹിന്ദുഐക്യവേദി    

Sunday 26 October 2014 1:12 am IST

        കൊച്ചി: അര്‍ഹരായവര്‍ക്ക് ജാതിയുടെ പേരില്‍ ജോലി നിഷേധിച്ച കൊച്ചിന്‍ ദേവസ്വംബോര്‍ഡ് അധികൃതര്‍ക്കെതിരെ ശക്തമായ നടപടി എടുക്കണമെന്ന് ഹിന്ദുഐക്യവേദി സംസ്ഥാന സര്‍ക്കാരിനോടാവശ്യപ്പെട്ടു. ഹിന്ദുസമൂഹത്തെ ഭിന്നിപ്പിക്കുന്ന ജാതിവിവേചനത്തെ പ്രോത്സാഹിപ്പിക്കുന്ന നയമാണ് ദേവസ്വംബോര്‍ഡിന്റേതെന്ന് ഹിന്ദുഐക്യവേദി സംസ്ഥാന ജനറല്‍ സെക്രട്ടറി ആര്‍.വി. ബാബു ആരോപിച്ചു.

കാലോചിതമായ പരിഷ്‌ക്കരണത്തിന് വിധേയമായി ആചാരങ്ങളും അനുഷ്ഠാനങ്ങളും മാറ്റിമറിക്കാന്‍ ഒട്ടും മടികാണിച്ചിട്ടില്ലാത്തവരാണ് ഹിന്ദുക്കള്‍. കര്‍മ്മംകൊണ്ടും ബ്രാഹ്മണ്യം നേടാമെന്ന ചരിത്രപ്രസിദ്ധമായ പാലിയംവിളംബരം പുറപ്പെടുവിച്ച നാട്ടില്‍ വീണ്ടും ക്ഷേത്രങ്ങളില്‍ ജാതിവിവേചനം കൊണ്ടുവരുന്നത് ഹിന്ദുസമൂഹത്തെ വിഘടിപ്പിക്കാന്‍ വേണ്ടിയാണ്.

ഗുരുവായൂര്‍ ക്ഷേത്രത്തില്‍ വാദ്യകലാകാരനെ ജാതിയുടെ പേരില്‍ ഒഴിവാക്കിയതും തൃപ്രയാര്‍ ക്ഷേത്രത്തില്‍ ശ്രീനാരായണഗുരുവിനെക്കുറിച്ചുള്ള കഥകളിക്ക് അനുമതി നിഷേധിച്ചതും മതേതരപ്രസ്ഥാനങ്ങളെന്ന് അവകാശപ്പെടുന്ന രാഷ്ട്രീയപാര്‍ട്ടികള്‍ ഭരിക്കുന്ന ദേവസ്വംബോര്‍ഡാണെന്നത് തികച്ചും അപഹാസ്യമാണ്. ക്ഷേത്രങ്ങളില്‍ പരമ്പരാഗതമായി ജോലിചെയ്യുന്ന സമുദായങ്ങള്‍ക്ക് നിശ്ചിത ശതമാനം സംവരണം ഏര്‍പ്പെടുത്തുകയും ബാക്കി വരുന്ന തസ്തികകളില്‍ പട്ടികജാതി പട്ടികവര്‍ഗ സംവരണതത്വം പാലിച്ചുകൊണ്ട് നിയമനങ്ങള്‍ നടത്തണമെന്നുമാണ് ഹിന്ദുഐക്യവേദി ആവശ്യപ്പെടുന്നത്. കൊച്ചി ദേവസ്വംബോര്‍ഡില്‍ ജാതിയുടെ പേരില്‍ ജോലി നിഷേധിക്കപ്പെട്ടവര്‍ക്ക് അര്‍ഹതയുടെ അടിസ്ഥാനത്തില്‍ ഉടന്‍ നിയമനം നല്‍കണമെന്ന് ബാബു ആവശ്യപ്പെട്ടു.
    
</TEXT>
</DOC>