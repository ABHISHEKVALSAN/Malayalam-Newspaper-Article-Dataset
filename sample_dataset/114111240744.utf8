<DOC>
<DOCNO>114111240744.utf8</DOCNO>
<TEXT>


           ഐഎപി എസ് ദേശീയ സമ്മേളനം ഇന്ന് തുടങ്ങും    

Wednesday 12 November 2014 7:01 pm IST

        കൊച്ചി: ഇന്ത്യന്‍ അസോസിയേഷന്‍ ഓഫ് പ്രൈവറ്റ് സൈക്യാട്രിയുടെ ദേശീയ സമ്മേളനം ഇന്ന് തുടങ്ങും. വിവിധ മനോരോഗങ്ങളെക്കുറിച്ചുള്ള പുതിയ കണ്ടുപിടിത്തങ്ങളും, നൂതന ചികിത്സാരീതികളേയും കുറിച്ച് മനോരോഗ വിദഗ്ദ്ധര്‍ പ്രബന്ധങ്ങള്‍ അവതരിപ്പിക്കും.

സമ്മേളനത്തിന്റെ ഉദ്ഘാടനം 14ന് 7 മണിക്ക് രാജ്യസഭാ ഡെപ്യൂട്ടി ചെയര്‍മാന്‍ പി.ജെ. കുര്യന്‍ നിര്‍വ്വഹിക്കും. മന്ത്രി കെ. ബാബു, പ്രൊഫ. കെ.വി. തോമസ് എം.പി തുടങ്ങിയവര്‍ സംസാരിക്കും. ഇതോടനുബന്ധിച്ചുള്ള തുടര്‍വിദ്യാഭ്യാസ പരിപാടി കേരള ഹെല്‍ത്ത് സയന്‍സസ് യൂണിവേഴ്‌സിറ്റി വൈസ് ചാന്‍സലര്‍ ഡോ.എം.കെ.സി. നായര്‍ ഇന്ന് രാവിലെ 9 മണിക്ക് ഹോട്ടല്‍ ക്രൗണ്‍ പ്ലാസയില്‍ ഉദ്ഘാടനം ചെയ്യും.

സമ്മേളനത്തിന്റെ ഭാഗമായി നടത്തുന്ന പൊതുജനസമ്പര്‍ക്ക പരിപാടിയില്‍ യുവതലമുറയിലെ മദ്യപാനം, മയക്കുമരുന്ന് ഉപയോഗത്തെക്കുറിച്ച് സെമിനാര്‍ നടത്തും. മേയര്‍ ടോണി ചമ്മണി ഐ.എം.എ. ഹാളില്‍ ഇന്ന് 4 മണിക്ക് ഉദ്ഘാടനം ചെയ്യും. ബെന്നി ബഹന്നാന്‍ എം.എല്‍.എ, ബി.ജെ.പി ജനറല്‍ സെക്രട്ടറി എ.എന്‍. രാധാകൃഷ്ണന്‍ എന്നിവര്‍ പങ്കെടുക്കും. 16ന് സമാപിക്കും.
    
</TEXT>
</DOC>