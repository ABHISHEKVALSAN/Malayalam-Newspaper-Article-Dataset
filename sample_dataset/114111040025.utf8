<DOC>
<DOCNO>114111040025.utf8</DOCNO>
<TEXT>


           കോഴ 20 കോടി;  മുഖ്യമന്ത്രിക്കെതിരായ പരാമര്‍ശം ഒഴിവാക്കണമെന്ന് വിജിലന്‍സ്     

Monday 10 November 2014 10:19 am IST

        തിരുവനന്തപുരം: ബാര്‍കോഴ കേസില്‍ സര്‍ക്കാരിനെയും മുഖ്യമന്ത്രിയെയും വെട്ടിലാക്കി പുതിയ വെളിപ്പെടുത്തലുമായി ബിജു രമേശ് രംഗത്ത്. ബാറുകള്‍ തുറക്കുന്നതിനും കേസുകളുടെ നടത്തിപ്പിനുമായി നല്‍കിയ കോഴ 20 കോടിയെന്ന് ബിജു രമേശ് വെളിപ്പെടുത്തി. ഒരു സ്വാകാര്യ ചാനലിന് നല്‍കിയ അഭിമുഖത്തിലാണ് ബിജുവിന്റെ ഞെട്ടിക്കുന്ന വെളിപ്പെടുത്തല്‍. ഇതില്‍ ഒരു കോടിയാണ് ധനമന്ത്രി മാണിക്ക് നല്‍കിയത്. മൂന്ന് കോടി രൂപ ബാര്‍ കേസ് നടത്തിപ്പിനായി ചെലവായി. ബാക്കി പല മന്ത്രിമാരുടെയും നേതാക്കളുടെയും കീശയിലേക്കാണ് പോയതെന്നും ബിജു തുറന്നടിച്ചു.

ബാര്‍ കേസ് ഒതുക്കിതീര്‍ക്കാനാണ് സര്‍ക്കാര്‍ ശ്രമിക്കുന്നത്. മൊഴിയെടുക്കാന്‍ വിളിപ്പിച്ച വിജിലന്‍സിന്റെയും ശ്രമം അതായിരുന്നു. മന്ത്രിമാര്‍ കോഴ വാങ്ങിയെന്നകാര്യം മുഖ്യമന്ത്രിക്കും അറിയാമെന്ന് താന്‍ പറഞ്ഞത് മൊഴിയില്‍ നിന്ന് ഒഴിവാക്കണമെന്ന് വിജിലന്‍സ് ഉദ്യോഗസ്ഥര്‍ ആവശ്യപ്പെട്ടു. കേസ് രജിസ്റ്റര്‍ ചെയ്യാന്‍ പാടില്ലെന്ന് സര്‍ക്കാരിന് മുന്‍വിധിയിണ്ടായിരുന്നു. അഴിമതിയുടെ എല്ലാ വിശദാംശങ്ങളും മുഖ്യമന്ത്രിക്കറിയാമെന്നും ബിജു രമേശ് വെളിപ്പെടുത്തി.

കോണ്‍ഗ്രസ് നേതാവ് രാജ്‌മോഹന്‍ ഉണ്ണിത്താനോട് ഒരു സ്വകാര്യ സംഭാഷണത്തിനിടെ താനിക്കാര്യങ്ങള്‍ വെളിപ്പെടുത്തിയതാണ്. മദ്യനയത്തിനെതിരെയുള്ള അന്താരാഷ്ട്ര ഗൂഢാലോചനയുടെ ഭാഗമായാണ് ആരോപണമെന്നാണ് കെപിസിസി പ്രസിഡന്റ് വി.എം. സുധീരന്റെ ആരോപണം. രണ്ട് മാസം മുന്‍പ് പലരോടും താനിക്കാര്യം പറഞ്ഞിരുന്നു. അത് എന്ത് ഗൂഢാലോചനയുടെ ഭാഗമാണ്. സുധീരന് അധികാരമോഹമാണ്. അവസരം മുതലെടുത്ത് അധികാരം നേടാനാണ് സുധീരന്റെ ശ്രമം. താന്‍ രണ്ട് മാസം മുമ്പ് ഇക്കാര്യം പറഞ്ഞിരുന്നതായി ഉണ്ണിത്താന്‍ ചര്‍ച്ചക്കിടെ സമ്മതിച്ചതാണെന്നും ബിജു പറഞ്ഞു. ചാനല്‍ ചര്‍ച്ചകളില്‍ ചീത്തവിളിച്ച ചീഫ് വിപ്പ് പി.സി. ജോര്‍ജ്ജ് പിന്നീട് ഫോണ്‍ വിളിച്ച് കേസുമായി മുന്നോട്ട് പോകണമെന്നാണ് ആവശ്യപ്പെട്ടത്. കോഴയുമായി ബന്ധപ്പെട്ട സത്യങ്ങള്‍ പി.സി. ജോര്‍ജ്ജിനുമറിയാം.

മാണിക്കെതിരെയുള്ള ആരോപണത്തിന്‌ശേഷം തനിക്ക് വധഭീഷണിയുണ്ടെന്നും ബിജു പറഞ്ഞു. എന്നെ അപകടത്തിലാക്കാന്‍ ശ്രമിച്ചാല്‍ തെളിവുകള്‍ ഓരോന്നായി പുറത്തുവിടുമെന്നും ബിജു പറഞ്ഞു.
    
</TEXT>
</DOC>