<DOC>
<DOCNO>114092183201.utf8</DOCNO>
<TEXT>


           നാലാം ലോക്സഭാ (1967)     

Sunday 21 September 2014 10:11 am IST

        1963ലെ അതിര്‍ത്തി നിര്‍ണയത്തോടെ മണ്ഡലങ്ങളുടെ എണ്ണം 19 ആയി ഉയര്‍ന്നു. കാസര്‍കോഡ്‌, തലശേരി, വടകര, കോഴിക്കോട്‌, മഞ്ചേരി, പൊന്നാനി (സംവരണം), പാലക്കാട്‌, തൃശൂര്‍, മുകുന്ദപുരം, എറണാകുളം, മൂവാറ്റുപുഴ, പീരുമേട്‌, കോട്ടയം, അമ്പലപ്പുഴ, മാവേലിക്കര, അടൂര്‍ (സംവരണം), കൊല്ലം, ചിറയിന്‍കീഴ്‌, തിരുവനന്തപുരം എന്നിവയായിരുന്നു മണ്ഡലങ്ങള്‍. നാലാം ലോകസഭയിലേയ്ക്കുള്ള തെരഞ്ഞെടുപ്പും കേരള നിയമസഭയിലേയ്ക്കുള്ള ഇടക്കാല തെരഞ്ഞെടുപ്പും ഒരുമിച്ചു 1967 ഫെബ്രുവരി 20ന്‌ നടന്നു. കമ്മ്യൂണിസ്റ്റ്‌ പാര്‍ട്ടിയിലെ പിളര്‍പ്പിനും കേരളത്തിലെ കോണ്‍ഗ്രസിലുണ്ടായ പിളര്‍പ്പിനുശേഷവും നടന്ന ആദ്യ ലോകസഭാ തെരഞ്ഞെടുപ്പായിരുന്നു. തെരഞ്ഞെടുപ്പിനു മുന്‍പായി മൂന്നു മുന്നണികള്‍ രൂപമെടുത്തു. സിപിഎം നേതൃത്വം നല്‍കിയ സപ്തമുന്നണിയില്‍ സിപിഐ, മുസ്ലീംലീഗ്‌, ആര്‍എസ്പി, എസ്‌എസ്പി, കെടിപി, കെഎസ്പി എന്നീ പാര്‍ട്ടികള്‍ നിലയുറപ്പിച്ചു. കേരള കോണ്‍ഗ്രസ്‌ മുന്നണിയില്‍ സ്വതന്ത്ര പാര്‍ട്ടിയും ഡിഎംകെയും സഖ്യകക്ഷികളായി ചേര്‍ന്നു. കോണ്‍ഗ്രസ്‌ ആരുമായും സഖ്യമില്ലാതെയാണ്‌ മത്സരിച്ചത്‌. 19 സീറ്റിലേക്കു 61 സ്ഥാനാര്‍ത്ഥികള്‍ മത്സരിച്ചു. 86,16,556 വോട്ടര്‍മാരില്‍ 65,17,765 പേര്‍ വോട്ടുരേഖപ്പെടുത്തി. പോളിങ്‌ 75.64 ശതമാനം സിപിഎം നേതൃത്വത്തിലുളള സപ്തമുന്നണി 18 സീറ്റു നേടി മികച്ച വിജയം കൈവരിച്ചു. സപ്തമുന്നണിക്കു 33,49,543 വോട്ടു (53.41%) ലഭിച്ചു. കോണ്‍ഗ്രസിന്‌ ഒരു സീറ്റും 22,67,393 വോട്ടും (36.15%) ലഭിച്ചു. കോണ്‍ഗ്രസ്‌ സ്ഥാനാര്‍ത്ഥികളില്‍ മുകുന്ദപുരത്തു മത്സരിച്ച പനമ്പള്ളി ഗോവിന്ദമേനോന്‍ മാത്രമാണ്‌ വിജയിച്ചത്‌. കേരള കോണ്‍ഗ്രസ്‌ മുന്നണിക്കു ഒരുസീറ്റുപോലും ലഭിച്ചില്ല. ഇതോടൊപ്പം നടന്ന നിയമസഭാ തെരഞ്ഞെടുപ്പില്‍ 133 സീറ്റുകള്‍ 113 എണ്ണത്തില്‍ വിജയിച്ച സിപിഎം നേതൃത്വത്തിലുള്ള സപ്തമുന്നണി കേരളത്തില്‍ അധികാരത്തിലെത്തി.
കാസര്‍കോട്‌: എ.കെ. ഗോപാലന്‍, തലശേരി: പി. ഗോപാലന്‍ വടകര: എ. ശ്രീധരന്‍, കോഴിക്കോട്‌: ഇബ്രാഹീം സുലൈമാന്‍, മഞ്ചേരി: എം.എം. ഇസ്മായില്‍, പാലക്കാട്‌: ഇ.കെ.നായനാര്‍, പൊന്നാനി: സി.കെ. ചക്രപാണി, തൃശൂര്‍ : സി. ജനാര്‍ദ്ദനന്‍, മുകുന്ദപുരം: പി.ജി.മേനോന്‍, എറണാകുളം : വി. വിശ്വനാഥമേനോന്‍, മൂവാറ്റുപുഴ : പി.പി.എസ്തോസ്‌, പീരുമേട്‌ : പി.കെ.വി.നായര്‍കോട്ടയം : കെ.എം. അബ്രഹാം, അമ്പലപ്പുഴ : സുശീലാ ഗോപാലന്‍, മാവേലിക്കര: ജി.പി.മംഗലത്തുമഠം, അടൂര്‍: പി.സി. ആദിച്ചന്‍, കൊല്ലം : എന്‍.എസ്‌.നായര്‍, ചിറയിന്‍കീഴ്‌: കെ. അനുരുദ്ധന്‍, തിരുവനന്തപുരം: പി. വിശ്വംഭരന്‍
    
</TEXT>
</DOC>