<DOC>
<DOCNO>114052803485.utf8</DOCNO>
<TEXT>


           ഹാഫിസ് സെയ്ദിനെ ഇന്ത്യക്ക് കൈമാറില്ലെന്ന് പാകിസ്ഥാന്‍    

Wednesday 28 May 2014 2:33 pm IST

ലാഹോര്‍: മുംബൈ ഭീകരാക്രമണ കേസിലെ മുഖ്യസൂത്രധാരന്‍ ഹാഫിസ് സെയ്ദിനെ ഇന്ത്യക്ക് കൈമാറില്ലെന്ന് പാകിസ്ഥാന്‍ വ്യക്തമാക്കി. ആവശ്യമെങ്കില്‍ വിചാരണ പാകിസ്ഥാനില്‍ തന്നെ നടക്കുമെന്ന് നവാസ് ഷെറീഫുമായി അടുപ്പമുള്ള താരിഖ് അസീംഖാന്‍ വ്യക്തമാക്കി. പാകിസ്ഥാന്‍ പ്രധാനമന്ത്രി നവാസ് ഷെരീഫുമായി മുംബൈ ഭീകരാക്രമണം ഉള്‍പ്പെടെയുള്ള വിഷയങ്ങള്‍ പ്രധാനമന്ത്രി നരേന്ദ്ര മോദി ചര്‍ച്ച ചെയ്തതതിന് തൊട്ടുപിന്നാലെയാണ് താരിഫ് അസീം ഖാന്‍ നിലപാട് വ്യക്തമാക്കിയത്. 

ഇന്ത്യ ആവശ്യപ്പെടുന്നവരെയും പറയുന്നവരെയുമെല്ലാം വിട്ടുനല്‍കാന്‍ പാകിസ്ഥാന്‍ ഒരുക്കമല്ല. വിചാരണ നടക്കുന്നുണ്ടെങ്കില്‍ അതു പാകിസ്ഥാനില്‍ തന്നെ ആയിരിക്കും. ശിക്ഷ വിധിച്ചാല്‍ അതും പാകിസ്ഥാനില്‍ തന്നെ അനുഭവിക്കണമെന്നും സെനറ്റ് അംഗം തീരിഖ് അസീം ഖാന്‍ പറഞ്ഞു. നേരത്തെ വിചാരണ നേരിട്ടപ്പോള്‍ തെളിവില്ലാത്തതുകൊണ്ടാണ് സയീദിനെ വിട്ടയച്ചതെന്നും താരിഖ് അസിം ഖാന്‍ വാര്‍ത്താ കുറിപ്പില്‍ പറയുന്നു. പ്രധാനമന്ത്രി നരേന്ദ്ര മോദിയുടെ സത്യപ്രതിജ്ഞാ ചടങ്ങില്‍ പങ്കെടുക്കാനുള്ള നവാസ് ഷെരീഫിന്റെ തീരുമാനത്തെയും ഹാഫീസ് സയീദ് എതിര്‍ത്തിരുന്നു. ദാവൂദ് ഇബ്രാഹിം പാകിസ്ഥാനില്‍ ഇല്ലെന്ന നിലപാടില്‍ ഉറച്ചുനില്‍ക്കുന്നതായും താരിഖ് അസീം ഖാന്‍ വ്യക്തമാക്കി.  

മുംബൈ ഭീകരാക്രമണക്കേസിലെ മുഖ്യ സൂത്രധാരന്‍ ഹാഫിസ് സെയ്ദിനെ ഇന്ത്യയ്ക്ക് വിട്ട് നല്‍കണമെന്ന് പാക് പ്രധാനമന്ത്രി നവാസ് ഷെരീഫുമായി കഴിഞ്ഞ ദിവസം നടത്തിയ കൂടിക്കാഴ്ചയില്‍ പ്രധാനമന്ത്രി നരേന്ദ്ര മോദി ആവശ്യപ്പെട്ടിരുന്നു. ഇന്ത്യാ-പാകിസ്ഥാന്‍ നയതന്ത്രബന്ധം മെച്ചപ്പെടുത്തുന്നതിനായി ഇന്നലെയാണ് ഇരുരാജ്യങ്ങളുടെയും പ്രധാനമനന്ത്രിമാര്‍ തമ്മില്‍ കൂടിക്കാഴ്ച നടത്തിയത്. മുംബൈ ഭീകരാക്രമണക്കേസിലെ വിചാരണ വൈകുന്നതിലുള്ള അതൃപ്തി ഇന്ത്യ പാകിസ്ഥാനെ അറിയിച്ചിരുന്നു.   

    
</TEXT>
</DOC>