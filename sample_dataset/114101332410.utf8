<DOC>
<DOCNO>114101332410.utf8</DOCNO>
<TEXT>


           പനോരമ സെലക്ഷന്‍ ജൂറിക്കെതിരെ രഞ്ജിത്തിന്റെ പരാതി: ഷാജി എന്‍ കരുണിനും അതൃപ്തി    

Monday 13 October 2014 9:29 pm IST

        കൊച്ചി: ഇന്ത്യന്‍ പനോരമയിലേക്കുള്ള സെലക്ഷന്‍ ജൂറിയില്‍ നാലുവര്‍ഷം മുന്‍പ് ബഌക്ക് ലിസ്റ്റ് ചെയ്യപ്പെട്ടയാള്‍ അംഗമായതായി പരാതി. മലയാളത്തിലെ പ്രമുഖ സംവിധായകരായ രഞ്ജിത്തും ഷാജി.എന്‍.കരുണുമാണ് പരാതി ഉന്നയിച്ചിട്ടുള്ളത്.

കേന്ദ്ര സാംസ്‌കാരിക വകുപ്പിന് പരാതി അയച്ചിട്ടുമുണ്ട്. ഷാജിയുടെ സ്വാപനവും രഞ്ജിത്തിന്റെ ഞാനും പനോരമയില്‍ പ്രവേശനം തേടുന്നുണ്ട്. ഗോവന്‍ അന്താരാഷ്ട്ര ചലച്ചിത്ര മേളക്ക് തിരിതെളിയാന്‍ ഒരു മാസം മാത്രം ബാക്കിനില്‍ക്കേയാണ് പനോരമ ജൂറിയുടെ ആധികാരികത ചോദ്യം ചെയ്ത് പ്രമുഖ സംവിധായകര്‍ തന്നെ രംഗത്തെത്തിയിട്ടുള്ളത്.
2010 ല്‍ ജൂറി അംഗമായിരിക്കെ സ്വകാര്യ ചാനലുകള്‍ക്കും മറ്റു മാധ്യമങ്ങള്‍ക്കും സെലക്ഷനു മുന്‍പ് തന്നെ ചില സിനിമകളുടെ ദൃശ്യങ്ങള്‍ ചോര്‍ത്തി നല്‍കിയത് ഏറെ വിവാദമായിരുന്നു. മാധ്യമങ്ങളില്‍ കഌപ്പിങ്ങുകളും മറ്റും വന്നതോടെ ചില സിനിമകള്‍ക്ക് പ്രവേശനം നിഷേധിക്കപ്പെടുകയും ചെയ്തു.

പിന്നീട് നടന്ന അന്വേഷണത്തില്‍ ജൂറി അംഗമായിരുന്ന ഗൗതം ഭാസ്‌കറാണ് ചോര്‍ത്തിയതെന്ന് വെളിപ്പെടുകയും ഇദ്ദേഹത്തെ കരിമ്പട്ടികയില്‍ ഉള്‍പ്പെടുത്തുകയുമായിരുന്നു. പനോരമക്കു പുറമേ ഇന്ത്യയില്‍ ഒരു ഫിലിം ഫെസ്റ്റിവലിലും ജൂറി അംഗമാകാന്‍ കഴിയാത്ത വിധമാണ് ഈ വിലക്ക്. കോണ്‍ഗ്രസ് സഹയാത്രികനായറിയപ്പെടുന്ന ഇദ്ദേഹം എന്നാല്‍ ഇക്കുറി പനോരമ സെലക്ഷന്‍ ജൂറിയില്‍ അംഗമാണ്.

സാംസ്‌കാരിക വകുപ്പിലെ ചില ഉദ്യോഗസ്ഥരാണ് ഇതിന് ചരടുവലിച്ചതെന്നാണ് ആക്ഷേപം. മലയാളത്തിലെ ഒരു പ്രമുഖ സംവിധായകനും ഇദ്ദേഹത്തെ ജൂറിയാക്കാന്‍ ഇടപെട്ടുവെന്ന് സംശയിക്കുന്നതായി ചിലര്‍ ആരോപിക്കുന്നു. ദക്ഷിണേന്ത്യന്‍ ഭാഷകളിലെ ചിത്രങ്ങള്‍ തെരഞ്ഞെടുക്കുന്നതിനാണ് ഇദ്ദേഹത്തെ ചുമതലപ്പെടുത്തിയിട്ടുള്ളത്.

ദക്ഷിണേന്ത്യയില്‍ നിന്ന് പ്രത്യേകിച്ച് മലയാളത്തില്‍ നിന്ന് മറ്റാരുടേയും ചിത്രങ്ങള്‍ പനോരമയില്‍ എത്തരുതെന്ന താത്പര്യമാണ് പ്രമുഖരായ ചിലര്‍ക്ക്. അവരാണ് ഇത്തരം ചരടുവലികള്‍ നടത്തുന്നത്. തന്റെ എല്ലാ സിനിമകള്‍ക്കും ഇത്തരം അനുഭവങ്ങള്‍ നേരിടേണ്ടി വന്നിട്ടുണ്ടെന്ന് ഒരു പ്രശസ്ത സംവിധായകന്‍ പറഞ്ഞു.

അന്താരാഷ്ട്ര ചലച്ചിത്ര മേളയില്‍ ഡലിഗേറ്റ് ആയി പോലും പ്രവേശനം അനുവദിക്കരുതെന്ന വിലക്കുള്ളയാളെയാണ് ജൂറി അംഗമാക്കിയിരിക്കുന്നത്. ഒരു പ്രമുഖ ഇംഗ്ലീഷ് പത്രത്തില്‍ സിനിമാ നിരൂപണം എഴുതിയിരുന്നത് മാത്രമാണ് ഇദ്ദേഹത്തിന്റെ യോഗ്യത.
ഇന്ത്യന്‍ പനോരമ വിവാദങ്ങള്‍ക്ക് അതീതമായിരിക്കണം. കരിമ്പട്ടികയില്‍ പെടുത്തിയിട്ടുള്ളവരെ തന്നെ വീണ്ടും ജൂറിയില്‍ ഉള്‍പ്പെടുത്തുന്നത് തീര്‍ത്തും തെറ്റാണ്. ഇക്കാര്യം പുനപരിശോധിക്കണം. സിനിമയുടെ ചുമതലയുള്ള കേന്ദ്രമന്ത്രി പ്രകാശ് ജാവ്‌ദേക്കര്‍ക്കയച്ച കത്തില്‍ പ്രമുഖ സംവിധായകര്‍ ചൂണ്ടിക്കാട്ടുന്നു.

മലയാളിയായ ശങ്കര്‍ മോഹനാണ് ഇക്കുറി പിലിം ഫെസ്റ്റിവല്‍ ഡയറക്ടര്‍. അദ്ദേഹത്തിന് ഇക്കാര്യങ്ങള്‍ അറിയാമെങ്കിലും ഇടപെടാന്‍ മടിക്കുകയാണ്. നാലുവര്‍ഷം മുന്‍പ് രഞ്ജിത്തിന്റെ പ്രഞ്ചിയേട്ടന്‍ എന്ന സിനിമയും പനോരമയില്‍ നിന്ന് അവസാന നിമിഷം ഒഴിവാക്കപ്പെടുകയായിരുന്നു. ഇപ്പോള്‍ വിവാദപുരുഷനായിട്ടുള്ളയാള്‍ തന്നെയാണ് അന്ന് തന്റെ സിനിമക്കെതിരെ നിലപാടെടുത്തത് എന്നാണ് രഞ്ജിത്തിന്റെ പക്ഷം.
    
</TEXT>
</DOC>