<DOC>
<DOCNO>114012370261.utf8</DOCNO>
<TEXT>


           തുടര്‍നടപടികള്‍ നിയമോപദേശത്തിന് ശേഷമെന്ന് മുഖ്യമന്ത്രി    

Thursday 23 January 2014 12:17 am IST

        തിരുവനന്തപുരം: ടി.പി ചന്ദ്രശേഖരന്‍ വധക്കേസില്‍ അപ്പീല്‍ നല്‍കുന്നതുള്‍പ്പെടെയുള്ള വിഷയങ്ങള്‍ നിയമോപദേശം ലഭിച്ചശേഷം തീരുമാനിക്കുമെന്നു മുഖ്യമന്ത്രി ഉമ്മന്‍ചാണ്ടി. രാഷ്ട്രീയ കൊലപാതകങ്ങളുടെ ചരിത്രത്തില്‍ ആദ്യമായാണു ഗൂഢാലോചനയില്‍ നേതാക്കള്‍ക്കു പങ്കുണ്ടെന്നു കണ്ടെത്തുന്നതെന്നും മുഖ്യമന്ത്രി വാര്‍ത്താസമ്മേളനത്തില്‍ പറഞ്ഞു.
കോടതിവിധി പൂര്‍ണമായും മാനിക്കുന്നു. വിധിയില്‍ വിയോജിപ്പുള്ളവര്‍ നിയമപരമായി നേരിടുകയാണു വേണ്ടത്. നിയമോപദേശം ലഭിച്ചശേഷം തുടര്‍ നടപടികളെക്കുറിച്ചു സര്‍ക്കാര്‍ പരിശോധിക്കും. ഇക്കാര്യത്തില്‍ സര്‍ക്കാരിനു സുതാര്യമായ സമീപനമാണുള്ളത്. രാഷ്ട്രീയ കൊലപാതകങ്ങള്‍ക്കെല്ലാം പിന്നില്‍ ഗൂഢാലോചനയുണ്ട്. അതെല്ലാം അന്വേഷിക്കാനുള്ള നടപടികള്‍ക്കു യു.ഡി.എഫ് തുടക്കം കുറിച്ചു. ഗൂഢാലോചനകള്‍ ഇല്ലാതായാലേ രാഷ്ട്രീയ കൊലപാതകങ്ങള്‍ക്ക് അറുതി വരുത്താനാകൂ. ഇത്തരം പ്രവണതകള്‍ക്കെതിരായി സമൂഹനന്‍മയ്ക്കു വേണ്ടിയുള്ള പ്രവര്‍ത്തനങ്ങള്‍ സര്‍ക്കാര്‍ നടത്തും.
വധക്കേസില്‍ ഗൂഢാലോചന നടത്തിയതു രണ്ടു ജില്ലകളിലെ മാര്‍ക്‌സിസ്റ്റു നേതാക്കളാണെന്നു കണ്ടെത്തിയിട്ടുണ്ട്. കൊലപാതകത്തില്‍ പാര്‍ട്ടിക്കു പങ്കില്ലെന്നു പറഞ്ഞ നേതാക്കള്‍ക്ക് ഇതിനു മറുപടി പറയണം. ഇതു സംബന്ധിച്ചു പ്രതിപക്ഷ നേതാവു തന്നെ പ്രതികരിച്ചിട്ടുണ്ട്. മാര്‍ക്‌സിസ്റ്റു പാര്‍ട്ടിക്ക് ഇതില്‍ നിന്നും കൈയൊഴിയാന്‍ സാധിക്കില്ലെന്നാണ് വിഎസിന്റെ വാദം.അന്വേഷണത്തില്‍ അഭിനന്ദനാര്‍ഹമായ പ്രകടനമാണു പൊലീസ് നടത്തിയത്. ഒരു കള്ളസാക്ഷിയെപ്പോലും പൊലീസ് സൃഷ്ടിച്ചില്ല. അതുകൊണ്ടാണു പലരും കൂറുമാറാന്‍ ഇടയായത്. ഒരു രാഷ്ട്രീയ കൊലപാതകത്തിന് ഇത്രയുംപേര്‍ ഇതുവരെ ശിക്ഷിക്കപ്പെട്ടിട്ടില്ല, മുഖ്യമന്ത്രി പറഞ്ഞു.
    
</TEXT>
</DOC>