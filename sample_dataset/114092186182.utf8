<DOC>
<DOCNO>114092186182.utf8</DOCNO>
<TEXT>


           കോണ്‍ഗ്രസ്‌ രണ്ടക്കം കടക്കില്ല: എസ്‌ആര്‍പി    

Sunday 21 September 2014 10:09 am IST

        കോട്ടയം: ലോക്സഭാ തെരഞ്ഞെടുപ്പില്‍ കോണ്‍ഗ്രസ്‌ എംപിമാരുടെ സംഖ്യ രണ്ടക്കം കടക്കില്ലെന്ന്‌ സിപിഎം പോളിറ്റ്‌ ബ്യൂറോ അംഗം എസ്‌. രാമചന്ദ്രന്‍പിള്ള പറഞ്ഞു. കോട്ടയം പ്രസ്ക്ലബ്ബിന്റെ നിലപാട്‌ 2014ല്‍ സംസാരിക്കുകയായിരുന്നു അദ്ദേഹം. കോണ്‍ഗ്രസ്‌ ചരിത്രത്തിലെ ഏറ്റവും വലിയ തകര്‍ച്ച നേരിടുകയാണ്‌.
കഴിഞ്ഞ പത്തുവര്‍ഷത്തെ കോണ്‍ഗ്രസ്‌ ഭരണത്തില്‍ ജനങ്ങളുടെ എല്ലാ പ്രശ്നങ്ങളും മൂര്‍ച്ഛിച്ചു. കൃഷിക്കാരെ രക്ഷിക്കാനല്ല, വന്‍കിട വ്യവസായികളെ രക്ഷിക്കാനുള്ള നയസമീപനങ്ങളാണ്‌ യുപിഎ സര്‍ക്കാര്‍ സ്വീകരിച്ചത്‌. കാര്‍ഷിക മേഖലയില്‍ കഴിഞ്ഞ മൂന്നു വര്‍ഷത്തെ കണക്കു പരിശോധിച്ചാല്‍ പതിനോരായിരം കോടി രൂപയുടെ നഷ്ടമാണ്‌ കൃഷിക്കാര്‍ക്കുണ്ടായത്‌. 
എന്‍ഡിഎയോടും നരേന്ദ്രമോദിയോടുമുള്ള നിലപാടെന്താണെന്ന്‌ കേരളാ കോണ്‍ഗ്രസ്‌ വ്യക്തമാക്കണം. ആര്‍എസ്പിയുടെ പുറന്തോടുമാത്രമാണ്‌ എല്‍ഡിഎഫ്‌ വിട്ടത്‌. ഉള്ളടക്കം ഇപ്പോഴും എല്‍ഡിഎഫിനൊപ്പമാണ്‌. 
സിപിഎമ്മിന്റെ ദേശീയ പാര്‍ട്ടിയെന്ന പദവി നിലനിര്‍ത്തുന്നതില്‍ വാജ്പേയി സര്‍ക്കാരല്ല, തെരഞ്ഞെടുപ്പു കമ്മീഷനാണ്‌ തീരുമാനമെടുത്തതെന്നും ഇക്കാര്യത്തില്‍ സര്‍ക്കാരിന്‌ ഇടപെടാന്‍ അവകാശമില്ലെന്നും ചോദ്യത്തിനുത്തരമായി എസ്‌ആര്‍പി പറഞ്ഞു.
    
</TEXT>
</DOC>