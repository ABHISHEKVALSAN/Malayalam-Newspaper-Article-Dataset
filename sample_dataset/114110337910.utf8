<DOC>
<DOCNO>114110337910.utf8</DOCNO>
<TEXT>


            ബാര്‍ അഴിമതിപ്രതിപക്ഷം സര്‍ക്കാരിനെ സഹായിക്കുന്നു - ബിജെപി    

Monday 3 November 2014 7:07 pm IST

        കോഴിക്കോട്: ബാര്‍ വിഷയത്തിലെ കോടികളുടെ അഴിമതിയില്‍ സംസ്ഥാന സര്‍ക്കാരിന് നില്‍ക്കക്കള്ളിയില്ലാതാകുമ്പോള്‍ പ്രതിപക്ഷവും സിപിഎം സംസ്ഥാന സെക്രട്ടറി പിണറായി വിജയനും സര്‍ക്കാരിനെ സഹായിക്കുകയാണെന്ന് ബിജെപി സംസ്ഥാന ജനറല്‍ സെക്രട്ടറി കെ. സുരേന്ദ്രന്‍ കുറ്റപ്പെടുത്തി.

കോഴിക്കോട്ട് വാര്‍ത്താ സമ്മേളനത്തില്‍ സംസാരിക്കുകയായിരുന്നു അദ്ദേഹം. ബാര്‍ വിഷയത്തിലെ അഴിമതിയെപ്പറ്റി ശക്തമായ അന്വേഷണത്തിന് ഉത്തരവിടാതെ മുഖ്യമന്ത്രി ഉമ്മന്‍ചാണ്ടി മുന്‍കാലങ്ങളിലേതുപോലെ ഒഴിഞ്ഞു മാറുകയാണ്. ഇതു നീതിന്യായ വ്യവസ്ഥക്ക് ദോഷമുണ്ടാക്കും.

സംസ്ഥാന ധനകാര്യ മന്ത്രി കെ.എം. മാണിക്ക് അദ്ദേഹത്തിന്റെ വീട്ടിലെത്തി ഒരുകോടി രൂപ കോഴ കൊടുത്തിട്ടുണ്ടെന്ന് കോഴ കൊടുത്ത ആള്‍ തന്നെ പറഞ്ഞിട്ടുണ്ട്. ഈ സ്ഥിതിക്ക് പ്രാഥമിക ചോദ്യം ചെയ്യലില്‍ തന്നെ സത്യം പുറത്തുവരും.

കൈക്കൂലി കൊടുക്കുന്നതും വാങ്ങുന്നതും കുറ്റകരമാണെന്നിരിക്കെ ഇക്കാര്യത്തില്‍ സത്യസന്ധമായ അന്വേഷണം വേണമെന്നും സുരേന്ദ്രന്‍ ആവശ്യപ്പെട്ടു. ബിജെപി ജില്ലാ പ്രസിഡന്റ് പി. രഘുനാഥ്, യുവമോര്‍ച്ച ജില്ലാ പ്രസിഡന്റ് ആര്‍. മഞ്ചുനാഥ് എന്നിവര്‍ വാര്‍ത്താ സമ്മേളനത്തില്‍ പങ്കെടുത്തു.
    
</TEXT>
</DOC>