<DOC>
<DOCNO>114042193051.utf8</DOCNO>
<TEXT>


           മദ്യനയത്തോട് ലീഗിന് വിയോജിപ്പുണ്ടെന്ന് കുഞ്ഞാലിക്കുട്ടി    

Monday 21 April 2014 3:07 pm IST

കോഴിക്കോട്: സംസ്ഥാനത്തെ മദ്യനയത്തോട് മുസ്ലീം ലീഗിന് വിയോജിപ്പുണ്ടെന്ന് മന്ത്രി പികെ കുഞ്ഞാലിക്കുട്ടി. മദ്യം സുലഭമായി ലഭിക്കുന്നത് തടയാന്‍ അടിയന്തര നടപടി വേണമെന്നും കുഞ്ഞാലിക്കുട്ടി ആവശ്യപ്പെട്ടു. സംസ്ഥാനത്തെ നിലവാരമില്ലാത്ത ബാറുകള്‍ക്ക് നിയന്ത്രണം വേണം. യുഡിഎഫില്‍ ഇക്കാര്യം വിശദമായി ഉന്നയിക്കുമെന്നും അദ്ദേഹം പറഞ്ഞു.

പെട്ടിയിലിരിക്കുന്ന വോട്ടുകളെപറ്റി പറയുന്നത് മണ്ടത്തരമാണെന്നും കുഞ്ഞാലിക്കുട്ടി പറഞ്ഞു. നേതാക്കള്‍ മൗനവ്രതം പാലിക്കുന്നതാണ് നല്ലതെന്നും അദ്ദേഹം കൂട്ടിച്ചേര്‍ത്തു.  മദ്യനയവും തെരഞ്ഞെടുപ്പുകാര്യങ്ങളും ചര്‍ച്ചചെയ്യാന്‍ സര്‍ക്കാര്‍-കെപിസിസി ഏകോപനസമിതി ഇന്ന് വൈകിട്ട് മൂന്ന് മണിക്ക് ചേരാനിരിക്കെയാണ് കുഞ്ഞാലിക്കുട്ടിയുടെ പ്രതികരണം. 

സംസ്ഥാനത്തെ മദ്യവില്‍പ്പനക്ക് നിയന്ത്രണം വേണമെന്നതടക്കമുള്ള ജസ്റ്റിസ് രാമചന്ദ്രന്‍ കമ്മീഷന്‍ റിപ്പോര്‍ട്ടിലെ ശുപാര്‍ശകളും ബാര്‍ ലൈസന്‍സ് പുതുക്കുന്ന കാര്യവും മുഖ്യ അജണ്ടകളാകും. ബാറുകള്‍ക്ക് താല്‍ക്കാലിക ലൈസന്‍സ് നല്‍കരുതെന്നും കമ്മീഷന്‍ ശുപാര്‍ശ ചെയ്തിരുന്നു. നിലവാരം ഉയര്‍ത്താതെ ബാര്‍ ലൈസന്‍സ് നല്‍കരുത്. ത്രീസ്റ്റാര്‍ പദവി ഉള്ളവര്‍ക്ക് മാത്രമേ ബാര്‍ ലൈസന്‍സ് നല്‍കാവൂ. മദ്യം വാങ്ങുന്നവരുടെ പ്രായം തെളിയിക്കുന്ന സര്‍ട്ടിഫിക്കറ്റ് ഹാജരാക്കണം. ബാറുകളുടെ പ്രവര്‍ത്തനസമയം പുനക്രമീകരിക്കണം. പ്രവര്‍ത്തനസമയം രാവിലെ 11.30 മുതല്‍ രാത്രി 10 വരെയാക്കണമെന്നുമാണ് മറ്റ് കമ്മീഷന്‍ ശുപാര്‍ശകള്‍. 
    
</TEXT>
</DOC>