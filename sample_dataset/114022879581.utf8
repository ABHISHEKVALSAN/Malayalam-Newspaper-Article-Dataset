<DOC>
<DOCNO>114022879581.utf8</DOCNO>
<TEXT>


           കസ്തൂരിരംഗന്‍ റിപ്പോര്‍ട്ട് റദ്ദാക്കണം: പിണറായി    

Friday 28 February 2014 4:43 pm IST

ന്യൂദല്‍ഹി: പശ്ചിമഘട്ട സംരക്ഷണവുമായി ബന്ധപ്പെട്ട കസ്തൂരിരംഗന്‍ റിപ്പോര്‍ട്ട് റദ്ദാക്കണമെന്ന് സിപിഎം സംസ്ഥാന സെക്രട്ടറി പിണറായി വിജയന്‍ ആവശ്യപ്പെട്ടു.

സി.പി.എം പോളിറ്റ്ബ്യൂറോ യോഗത്തില്‍ പങ്കെടുക്കാന്‍ ദല്‍ഹിയിലെത്തിയ പിണറായി മാദ്ധ്യമങ്ങളോട് സംസാരിക്കുകയായിരുന്നു. കേന്ദ്രം പുതിയ പഠനം നടത്തി മറ്റൊരു റിപ്പോര്‍ട്ട് കൊണ്ടുവരാന്‍ തയ്യാറാകണമെന്നും അദ്ദേഹം പറഞ്ഞു.

പ്രശ്‌നം പരിഹരിക്കാന്‍ റിപ്പോര്‍ട്ട് റദ്ദാക്കാതെ മറ്റൊരു വഴി ഇല്ലെന്നും പിണറായി പറഞ്ഞു. റിപ്പോര്‍ട്ട് റദ്ദാക്കണമെന്ന് കേരളാ കോണ്‍ഗ്രസും ആവശ്യപ്പെട്ടിട്ടുണ്ട്. കേരളം റിപ്പോര്‍ട്ടു കൊടുത്തത് പ്രകാരം ഒരു ഓഫീസ് മെമ്മോറാണ്ടം വന്നേക്കാം.

എന്നാല്‍ അതുകൊണ്ട് മാത്രമായില്ലെന്നും  കേരളം പറഞ്ഞ കാര്യങ്ങള്‍ കേന്ദ്രം തള്ളിയിരിക്കുകയാണെന്നും പിണറായി പറഞ്ഞു. നേരത്തെയും ഒരു ഓഫീസ് മെമ്മോറാണ്ടം പുറത്തിറക്കിയതാണ്.

റിപ്പോര്‍ട്ട് റദ്ദാക്കുന്നുണ്ടെങ്കില്‍ രണ്ടു ദിവസത്തിനകം വേണമെന്നും തിരഞ്ഞെടുപ്പ് തീയതികള്‍ പ്രഖ്യാപിച്ചാല്‍ റിപ്പോര്‍ട്ട് റദ്ദാക്കാനാവില്ലെന്നും പിണറായി ചൂണ്ടിക്കാട്ടി. ഇടതുമുന്നണിയിലെ സീറ്റു വിഭജന ചര്‍ച്ചകള്‍ ഉടന്‍ പൂര്‍ത്തിയാക്കുമെന്നും പിബി അംഗങ്ങള്‍ മത്സരിക്കുന്ന കാര്യത്തില്‍ തീരുമാനം കൈക്കൊണ്ടിട്ടില്ലെന്നും അദ്ദേഹം കൂ്ടിച്ചേര്‍ത്തു.
    
</TEXT>
</DOC>