<DOC>
<DOCNO>114111541603.utf8</DOCNO>
<TEXT>


           എല്‍കെ‌ജി വിദ്യാര്‍ത്ഥിനിക്ക് പീഡനം : രണ്ട് ഹൈസ്കൂള്‍ വിദ്യാര്‍ത്ഥികള്‍ അറസ്റ്റില്‍    

Saturday 15 November 2014 10:53 am IST

        കോഴിക്കോട്: നാദാപുരത്ത് എല്‍കെജി വിദ്യാര്‍ത്ഥിനിയെ പീഡിപ്പിച്ച സംഭവത്തില്‍ അതേ സ്കൂളിലെ രണ്ട് ഹൈസ്‌കൂള്‍ വിദ്യാര്‍ത്ഥികളെ പോലീസ് അറസ്റ്റു ചെയ്തു. പെണ്‍കുട്ടിയുടെ രഹസ്യമൊഴിയെ തുടര്‍ന്നാണ് വിദ്യാര്‍ത്ഥികളെ അറസ്റ്റു ചെയ്തത്. തന്നെ പീഡിപ്പിച്ച വിദ്യാര്‍ത്ഥികളെ പെണ്‍കുട്ടി തിരിച്ചറിയുകയും ചെയ്തു. പാചകക്കാരുടെ മുറിയില്‍ വച്ചാണ് പീഡിപ്പിച്ചതെന്നും കുട്ടി മൊഴി നല്‍കി.

സംഭവവുമായി ബന്ധപ്പെട്ട് നേരത്തെ പോലീസ് കസ്റ്റഡിയിലെടുത്ത് വിട്ട മൂന്നു വിദ്യാര്‍ത്ഥികളില്‍ രണ്ടു പേരാണ് ഇന്ന് അറസ്റ്റിലായത്. മൂന്നാമതൊരു വിദ്യാര്‍ത്ഥി പോലീസ് കസ്റ്റഡിയിലാണെങ്കിലും ഇതുവരെ അറസ്റ്റ് രേഖപ്പെടുത്തിയിട്ടില്ല. വിദ്യാര്‍ത്ഥിനിയെ പീഡിപ്പിച്ചത് കുട്ടികളെല്ലന്ന് പറഞ്ഞ് സ്കൂള്‍ ബസിലെ ക്ലീനറെ പൊലീസ് കസ്റ്റഡിയില്‍ എടുത്തിരുന്നു.

ഇതിനെതിരെ കുട്ടിയുടെ രക്ഷിതാക്കളും വിവിധ രാഷ്ട്രീയ സംഘടനകളും പൊലീസ് സ്റ്റേഷനു മുന്നില്‍ പ്രതിഷേധം നടത്തുകയും ഉന്നതരുടെ മക്കളായ സീനിയര്‍ കുട്ടികളെ രക്ഷിക്കാന്‍ പൊലീസ് കേസ് അട്ടിമറിക്കുകയാണെന്ന് ആരോപണം ഉയരുകയും ചെയ്തിരുന്നു. തുടര്‍ന്ന്, കസ്റ്റഡിയിലെടുത്ത ബസ് ക്ലീനറെ പോലീസ് വിട്ടയച്ചു. പിന്നീടാണ് വിദ്യാര്‍ത്ഥികളെ അറസ്റ്റ് ചെയ്തത്.

കഴിഞ്ഞ ആഴ്ചയാണ് പാറക്കടവിലെ ദാറുല്‍ ഹുദാ ഇംഗ്ലീഷ് മീഡിയം സ്കൂളില്‍ സംഭവം നടന്നത്. എല്‍കെജി വിദ്യാര്‍ത്ഥിനിയായ പെണ്‍കുട്ടിയെ ശാരീരിക അസ്വസ്ഥതകളെ തുടര്‍ന്ന് ആരോഗ്യ പരിശോധനയ്ക്ക് വിധേയമാക്കിയപ്പോള്‍ കുട്ടി ലൈംഗിക പീഡനത്തിന് വിധേയമായതായി കണ്ടെത്തി. തുടര്‍ന്നാണ് രക്ഷിതാക്കള്‍ പോലീസിലും സ്കൂളിലും പരാതി നല്‍കിയത്. ‘’

സ്കൂളിലെ പത്താം ക്ലാസുകാരായ കുട്ടികള്‍ ചേര്‍ന്ന് നാലര വയസ്സുള്ള പെണ്‍കുട്ടിയെ പീഡിപ്പിക്കുകയായിരുന്നു എന്നാണ് പ്രാഥമിക പരിശോധനയില്‍ കണ്ടെത്തിയത് എന്നാണ് അന്ന് പോലീസ് അറിയിച്ചത്. പ്രതികള ശിക്ഷിക്കണം എന്നാവശ്യപ്പെട്ട് നാട്ടുകാര്‍ സ്കൂളിന് മുന്നില്‍ വന്‍ പ്രതിഷേധം നടത്തിയിരുന്നു.
    
</TEXT>
</DOC>