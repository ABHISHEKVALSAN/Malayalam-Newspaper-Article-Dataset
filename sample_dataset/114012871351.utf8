<DOC>
<DOCNO>114012871351.utf8</DOCNO>
<TEXT>


           ഫെയ്സ്ബുക്ക് അധിക്ഷേപം: പോലീസിന് വീഴ്ചപറ്റിയെന്ന് റിപ്പോര്‍ട്ട്    

Tuesday 28 January 2014 3:14 pm IST

കൊച്ചി: ഫെയ്‌സ്ബുക്കിലൂടെ അധിക്ഷേപിച്ചതിനെ തുടര്‍ന്ന് യുവതി ആത്മഹത്യ ചെയ്ത സംഭവത്തില്‍ പോലീസിന് വീഴ്ച സംഭവിച്ചതായി റിപ്പോര്‍ട്ട്. കൊച്ചി സിറ്റി പോലീസ് കമ്മിഷണറുടെ റിപ്പോര്‍ട്ടിന്റെ അടിസ്ഥാനത്തില്‍  ചേരാനല്ലൂര്‍ എസ്‌ഐക്കെതിരേ നടപടി എടുക്കാന്‍ ആഭ്യന്തരമന്ത്രി രമേശ് ചെന്നിത്തല നിര്‍ദേശിച്ചു. ഡിജിപിക്കാണ് നിര്‍ദേശം നല്‍കിയത്.

ഫെയ്സ് ബുക്കിലൂടെ മോശം പരാമര്‍ശം നടത്തിയതിന് മനംനൊന്ത് തോട്ടപ്പള്ളി സ്വദേശി വിജിത ആത്മഹത്യ ചെയ്തുവെന്നായിരുന്നു ബന്ധുക്കളുടെ ആരോപണം. ബന്ധുവായ രതീഷിനെതിരെ ചേരാനല്ലൂര്‍ പോലീസില്‍ വിജിത പരാതി നല്‍കിയിരുന്നു. പരാതി പരിഹരിക്കാനായി ഇരുകൂട്ടരെയും സ്റ്റേഷനിലേക്ക് വിളിച്ചു വരുത്തുകയും പോലീസ് വിജിതയോടും ഭര്‍ത്താവിനോടും മോശമായി പെരുമാറിയെന്നുമാണ് മറ്റൊരു ആരോപണം.

വിജിതയുടെ പരാതിയില്‍ പോലീസ് കേസെടുക്കാന്‍ തയാറായില്ല. തുടര്‍ന്ന് സിറ്റി പോലീസ് കമ്മിഷണര്‍ക്ക് പരാതി നല്‍കിയെങ്കിലും പോലീസ് എഫ്.ഐ.ആര്‍ തയാറാക്കിയില്ല. വിജിത ഹൈക്കോടതിയെ സമീപിച്ചെങ്കിലും പോലീസ് ഇതേക്കുറിച്ച് വിശദീകരണം നല്‍കിയിരുന്നില്ല. പോലീസിന്റെ നടപടിക്രമങ്ങളില്‍ വീഴ്ച വന്നുവെന്ന് കൊച്ചി സിറ്റി പോലീസ് കമ്മിഷണര്‍ കെജി ജയിംസ് ആഭ്യന്തര മന്ത്രിക്ക് റിപ്പോര്‍ട്ട് നല്‍കി.

അതേസമയം ഫെയ്‌സ്ബുക്കുമായി ബന്ധപ്പെട്ടല്ല ഭര്‍ത്താവുമായുളള വഴക്കിനെ തുടര്‍ന്നാണ് യുവതി ആത്മഹത്യ ചെയ്തതെന്നാണ് പ്രാഥമിക റിപ്പോര്‍ട്ടില്‍ വ്യക്തമാക്കിയിരിക്കുന്നത്. എറണാകുളം ചിറ്റൂരില്‍ വാടകയ്ക്കു താമസിക്കുന്ന അനീഷിന്റെ ഭാര്യ വിജിത ഞായറാഴ്ച രാത്രിയാണ് ആത്മഹത്യ ചെയ്തത്.
    
</TEXT>
</DOC>