<DOC>
<DOCNO>114021074926.utf8</DOCNO>
<TEXT>


           എടിഎമ്മും ചതിച്ചു; ജനങ്ങള്‍ വലഞ്ഞു    

Monday 10 February 2014 11:10 pm IST

കൊച്ചി: യൂണൈറ്റഡ്‌ ഫോറം ഓഫ്‌ ബാങ്ക്‌ യൂണിയന്‍സിന്റെ ആഹ്വാന പ്രകാരം ഇന്നലെ ആരംഭിച്ച പണിമുടക്ക്‌ ബാങ്കിങ്‌ മേഖല മുഴുവന്‍ സ്തംഭിപ്പിച്ചു. ശനിയാഴ്ച ബാങ്കുകള്‍ ഉച്ചവരെയേയുള്ളു എന്നതുകൂടി കണക്കിലെടുത്താല്‍ പണിമുടക്ക്‌ രണ്ടര ദിവസമായി. സമരം ഇന്നും തുടരും. ഇതാണ്‌ ജനങ്ങളെ ദുരിതത്തിലാക്കിയത്‌. വിദ്യാര്‍ത്ഥികളൂം ഉദ്യോഗാര്‍ത്ഥികളും വ്യാപാരികളും അടക്കം സകലരും വലഞ്ഞു. പല എടിഎം കൗണ്ടറുകളുടെ മുന്നിലും വന്‍ തിരക്കായിരുന്നു രാവിലെ മുതല്‍. ശനിയാഴ്ചയും ഞായറാഴ്ചയും പണം നിറയ്ക്കാത്തതിനാല്‍ എടിഎമ്മുകളില്‍ പണമില്ലാതിരുന്നതും പ്രശ്നം സൃഷ്ടിച്ചു. 
കാലാവധി തീര്‍ന്ന്‌ 16 മാസം പിന്നിട്ട ശമ്പളകരാര്‍ പുതുക്കുക, ജനവിരുദ്ധ സ്വകാര്യ വിദേശ പുറം കരാര്‍ വല്‍കരണ ലയന നയങ്ങള്‍ പിന്‍വലിക്കുക എന്നീ ആവശ്യങ്ങള്‍ ഉന്നയിച്ചാണ്‌ പണിമുടക്ക്‌. പണിമുടക്കിനോട്‌ അനുബന്ധിച്ച്‌ എല്ലാ പ്രധാന ജില്ലാ കേന്ദ്രങ്ങളിലും ബാങ്കുകള്‍ക്കു മുന്നിലും പ്രധാന ടൗണുകളിലും പ്രകടനവും ധര്‍ണ്ണയും നടന്നു. സഹകരണ മേഖലയിലെയും ന്യൂ ജനറേഷന്‍ ബാങ്കുകളും ഒഴികെ മേറ്റ്ല്ലാ ബാങ്കുകളും പണിമുടക്കില്‍ പൂര്‍ണ്ണമായും സഹകരിച്ചുവെന്നും പണിമുടക്ക്‌ സംസ്ഥാനത്ത്‌ പൂര്‍ണ്ണമായിരുന്നു എന്നും യുഎഫ്ബിയു സംസ്ഥാന കണ്‍വീനര്‍ സി.ഡി.ജോസണ്‍ ജന്മഭൂമിയോട്‌ പറഞ്ഞു. 
ബാങ്കിങ്‌ മേഖലയിലെ ഒമ്പതു യൂണിയനുകളുടെ ഐക്യവേദിയാണ്‌ യൂണൈറ്റഡ്‌ ഫോറം ഓഫ്‌ ബാങ്ക്‌ യൂണിയന്‍സ്‌.
    
</TEXT>
</DOC>