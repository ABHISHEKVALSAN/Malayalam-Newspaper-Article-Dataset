<DOC>
<DOCNO>114051198745.utf8</DOCNO>
<TEXT>


           സ്കൂളുകളില്‍ ഭക്ഷ്യസുരക്ഷാ നിയമം നടപ്പാക്കുന്നതില്‍ സര്‍ക്കാരിന്‌ വീഴ്ച     

Sunday 11 May 2014 9:05 pm IST

        ആലപ്പുഴ: പുതിയ അധ്യയന വര്‍ഷം ആരംഭിക്കാന്‍ ദിവസങ്ങള്‍ മാത്രം അവശേഷിക്കെ സംസ്ഥാനത്തെ വിദ്യാലയങ്ങളില്‍ ഭക്ഷ്യസുരക്ഷാ നിയമം നടപ്പാക്കുന്നതിന്‌ യാതൊരു നടപടികളുമായില്ല. ഉച്ചഭക്ഷണ വിതരണത്തില്‍ സ്കൂളുകള്‍ സ്വീകരിക്കേണ്ട മുന്‍കരുതലുകള്‍ സംബന്ധിച്ച്‌ കഴിഞ്ഞ വര്‍ഷം ഒക്ടോബറില്‍ ഭക്ഷ്യസുരക്ഷാ കമ്മിഷണര്‍ പുറത്തിറക്കിയ സര്‍ക്കുലറിന്‌ കടലാസിന്റെ വില പോലും നല്‍കാന്‍ ബഹുഭൂരിപക്ഷം സ്കൂള്‍ അധികൃതരും തയാറായിട്ടില്ല. എയിഡഡ്‌-അണ്‍എയിഡഡ്‌ സ്കൂളുകള്‍ക്ക്‌ മാതൃകയാകേണ്ട സര്‍ക്കാര്‍ സ്കൂളുകളിലും സര്‍ക്കുലര്‍ പ്രാബല്യത്തിലാക്കാന്‍ യാതൊരു നടപടിയുമില്ല.
സ്കൂള്‍ ഉച്ചഭക്ഷണത്തിലെ അപാകത മൂലം ബിഹാറില്‍ 23 സ്കൂള്‍ കുട്ടികള്‍ മരിക്കാനിടയാക്കിയ സാഹചര്യത്തിലാണ്‌ സംസ്ഥാനത്തെ സ്കൂളുകളിലും ഭക്ഷ്യസുരക്ഷാ നടപടികള്‍ കര്‍ശനമാക്കാന്‍ തീരുമാനിച്ചത്‌.
ഇതിന്‍ പ്രകാരം എല്ലാ സ്കൂളുകളിലെയും പാചകപ്പുരകള്‍ ഭക്ഷ്യസുരക്ഷാ വിഭാഗത്തില്‍ രജിസ്റ്റര്‍ ചെയ്യണം. ഭക്ഷ്യസുരക്ഷാ റഗുലേഷന്‍ ആക്ട്‌ അനുസരിച്ച്‌ തന്നെയാണോ ഭക്ഷണ സാധനങ്ങള്‍ എത്തിച്ചിരിക്കുന്നതെന്ന്‌ ഫുഡ്‌ കമ്മറ്റിയില്‍ അംഗമായ മുതിര്‍ന്ന അധ്യാപകന്‍ പരിശോധിച്ച്‌ ഉറപ്പുവരുത്തണം. അടുത്തുള്ള പ്രാഥമികാരോഗ്യ കേന്ദ്രത്തിലെ ഒരു ഡോക്ടറും ഫുഡ്‌ കമ്മറ്റിയില്‍ നിര്‍ബന്ധമായും അംഗമായിരിക്കണമെന്നും നിര്‍ദേശമുണ്ട്‌.
പാചകം ചെയ്യുന്നവരുടെ ആരോഗ്യസ്ഥിതി ഇടയ്ക്കിടെ മെഡിക്കല്‍ പരിശോധന നടത്തി സ്കൂള്‍ അധികൃതര്‍ ഉറപ്പുവരുത്തണം. പാചകം ചെയ്യുന്നവരില്‍ നിന്ന്‌ ഭക്ഷണത്തിലൂടെ രോഗങ്ങള്‍ കുട്ടികളിലേക്ക്‌ പടര്‍ന്നു പിടിക്കാനുള്ള സാധ്യതയേറെയാണ്‌. ഭക്ഷ്യസുരക്ഷാ നിയമം അനുസരിച്ച്‌ രജിസ്റ്റര്‍ ചെയ്തിട്ടുള്ള സ്ഥാപനങ്ങളില്‍ നിന്ന്‌ മാത്രമേ സ്കൂളുകളിലേക്ക്‌ ഭക്ഷ്യ സാധനങ്ങള്‍ വാങ്ങാവൂ. പാചകാവശ്യത്തിന്‌ ഉപയോഗിക്കുന്ന വെള്ളത്തിന്റെ ശുദ്ധി ഇടയ്ക്കിടെ ജൈവ-രാസ പരിശോധനകളിലൂടെ ഉറപ്പുവരുത്തുക. ശൗചാലയങ്ങളും മൂത്രപ്പുരകളും പാചകപ്പുരയില്‍ നിന്ന്‌ നിശ്ചിത അകലത്തില്‍ മാത്രം നിര്‍മിക്കുക തുടങ്ങി ഭക്ഷണ സാധനങ്ങള്‍ കേടുകൂടാതെ സൂക്ഷിക്കുന്നതിനുള്ള സൗകര്യം, പാചകക്കാരുടെ ആരോഗ്യസ്ഥിതി, പാചകപ്പുരയുടെ വൃത്തി തുടങ്ങി 21 നിര്‍ദേശങ്ങളാണ്‌ ഭക്ഷ്യസുരക്ഷാ കമ്മീഷണറുടെ സര്‍ക്കുലറിലുണ്ടായിരുന്നത്‌.
ബഹുഭൂരിപക്ഷം സ്കൂളുകളിലും മതിയായ ശുചിത്വവും അടിസ്ഥാന സൗകര്യങ്ങളുമില്ലാത്തതാണ്‌ പാചകപ്പുരകള്‍. ഭക്ഷണ സാധനങ്ങള്‍ വൃത്തിയായി സൂക്ഷിക്കാനും യാതൊരു സൗകര്യങ്ങളുമില്ല. കഴിഞ്ഞ അധ്യയന വര്‍ഷം നടപ്പാക്കാന്‍ പരാജയപ്പെട്ട സര്‍ക്കുലറിലെ തീരുമാനങ്ങള്‍ അടുത്ത അധ്യയന വര്‍ഷമെങ്കിലും കാര്യക്ഷമമായി നടപ്പാക്കാന്‍ വിദ്യാഭ്യാസ വകുപ്പ്‌ അടിയന്തര നടപടി സ്വീകരിക്കണമെന്ന്‌ ആവശ്യമുയരുന്നു. സ്കൂളുകളുടെ ചുമതലയുള്ള തദ്ദേശ സ്വയംഭരണ സ്ഥാപനങ്ങളും ഈ വിഷയത്തില്‍ വേണ്ടത്ര ഇടപെടലുകള്‍ നടത്തുന്നില്ല. സ്കൂളുകള്‍ക്ക്‌ അടിസ്ഥാന സൗകര്യങ്ങള്‍ ഒരുക്കാന്‍ തദ്ദേശ സ്ഥാപനങ്ങള്‍ നടപടിയെടുക്കണമെന്നും ആവശ്യമുയരുന്നു.
പി. ശിവപ്രസാദ്‌

</TEXT>
</DOC>