<DOC>
<DOCNO>114020874208.utf8</DOCNO>
<TEXT>


           നിഡോയുടെ മരണം: രാഷ്ട്രത്തിനേറ്റ നാണക്കേടെന്ന് മോദി    

Saturday 8 February 2014 4:06 pm IST

ഇംഫാല്‍: ദല്‍ഹിയില്‍ മര്‍ദ്ദനമേറ്റ് അരുണാചല്‍ വിദ്യാര്‍ത്ഥി നിഡോ താനിയം മരിക്കാനിടയായ സംഭവം രാഷ്ട്രത്തിനേറ്റ നാണക്കേടാണെന്ന് ബിജെപിയുടെ പ്രധാനമന്ത്രി സ്ഥാനാര്‍ത്ഥിയും ഗുജറാത്ത് മുഖ്യമന്ത്രിയുമായ നരേന്ദ്ര മോദി പറഞ്ഞു. വംശീയാധിക്ഷേപത്തിനിരയായി കൂടി മരിക്കേണ്ടി വന്ന വിദ്യാര്‍ത്ഥിയുടെ കാര്യത്തില്‍ ദു:ഖമുണ്ടെന്നും നിഡോയ്ക്കായി പ്രത്ഥിക്കുന്നെന്നും മോദി പറഞ്ഞു.

വിദ്യാര്‍ത്ഥിയുടെ കൊലപാതകത്തില്‍ ഉടന്‍ നടപടിയാവശ്യപ്പെട്ടും വടക്കു കിഴക്കന്‍ സംസ്ഥാനങ്ങളിലെ വിദ്യാര്‍ത്ഥികള്‍ക്കെതിരായ അധിക്ഷേപങ്ങള്‍ക്കുമെതിരായി സമരം ചെയ്ത വിദ്യാര്‍ത്ഥികളെ കണ്ടിരുന്നു. രാജ്യം അവര്‍ക്കൊപ്പമുണ്ടെന്ന് അറിയിച്ചിട്ടുണ്ട്. നിഡോക്ക് കേന്ദ്രവും ദല്‍ഹി സര്‍ക്കാറും നീതി ഉറപ്പാക്കുമെന്നാണ് കരുതുന്നതെന്നും മോദി കൂട്ടിച്ചേര്‍ത്തു.

വിഷയത്തില്‍ പരസ്പരമുള്ള പഴി ചാരലുകള്‍ അവസാനിപ്പിക്കണമെന്നും മോദി ആവശ്യപ്പെട്ടു.  പ്രധാനമന്ത്രി മന്‍മോഹന്‍ സിംഗിനെയും മോദി രൂക്ഷമായി വിമര്‍ശിച്ചു. വടക്കുകിഴക്കന്‍ മേഖലയില്‍ നിന്ന് കഴിഞ്ഞ 23 വര്‍ഷം രാജ്യസഭയെ പ്രതിനിധീകരിച്ചിട്ടും മേഖലയുടെ വികസനത്തിന് യാതൊന്നും ചെയ്യാന്‍ പ്രധാനമന്ത്രിക്ക് കഴിഞ്ഞില്ലെന്ന് മോദി കുറ്റപ്പെടുത്തി.

പദ്ധതികള്‍ക്ക് തറക്കല്ലിടാനും നാട മുറിക്കാനും കോണ്‍ഗ്രസ് മുഖ്യമന്ത്രിമാര്‍ പ്രധാനമന്ത്രിയെ ക്ഷണിക്കാറുണ്ട്. പക്ഷേ പിന്നീട് യാതൊന്നും സംഭവിക്കാറില്ലെന്നും അദ്ദേഹം പറഞ്ഞു. രാജ്യത്തിന്റെ വടക്കുകിഴക്ക് ഭാഗത്തെത്തിയതില്‍ സന്തോഷം തോന്നുന്നു. ഈ മണ്ണിനേയും മണ്ണിലെ ജനങ്ങളേയും മണിപ്പൂരിന്റെ സംസ്‌കാരത്തേയും വന്ദിക്കുന്നു. മണിപ്പൂരിന്റെ നൃത്തമില്ലാതെ ഇന്ത്യന്‍ സംസ്‌കാരം പൂര്‍ണ്ണമാകില്ലെന്നുമായിരുന്നു മോദി പറഞ്ഞത്. ഇന്ത്യന്‍ സേനയിലെത്തുന്ന വലിയൊരളവ് സൈനികരും മണിപ്പൂരില്‍ നിന്നുള്ളവരാണ്.

കേന്ദ്ര പദ്ധതികള്‍ സംസ്ഥാനത്ത് ഫലപ്രദമല്ല. വാജ്‌പേയി സര്‍ക്കാര്‍ പ്രദേശത്തിന്റെ വികസനത്തിനായി ധാരാളം നല്ല കാര്യങ്ങള്‍ ചെയ്തിരുന്നെന്നും മോദി കൂട്ടിച്ചേര്‍ത്തു.
    
</TEXT>
</DOC>