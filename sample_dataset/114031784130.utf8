<DOC>
<DOCNO>114031784130.utf8</DOCNO>
<TEXT>


           പ്രതിസന്ധികളില്‍ ആടിയുലഞ്ഞ്‌ മുന്നണികള്‍: പ്രതീക്ഷയോടെ ബിജെപി    

Monday 17 March 2014 11:01 pm IST

        കണ്ണൂര്‍: കഴിഞ്ഞ കാലഘട്ടങ്ങളിലെ പാര്‍ലമെന്റ്‌ തെരഞ്ഞെടുപ്പുകളിലെല്ലാം ഇടത്‌-വലത്‌ മുന്നണികളും ബിജെപിയും തമ്മില്‍ ഇഞ്ചോടിഞ്ച്‌ പോരാട്ടം നടക്കുകയും ഒടുവില്‍ മുന്നണി സ്ഥാനാര്‍ത്ഥികള്‍ മാറിമാറി ജയിച്ചുകയറുകയും ചെയ്ത കണ്ണൂര്‍ മണ്ഡലത്തില്‍ ഇത്തവണ മുന്നണി സ്ഥാനാര്‍ത്ഥികള്‍ക്ക്‌ മുന്നില്‍ കടമ്പകള്‍ ഏറെയാണ്‌. ഇരുമുന്നണി സ്ഥാനാര്‍ത്ഥികളും തെരഞ്ഞെടുപ്പ്‌ രംഗത്ത്‌ നിരവധി പ്രതിസന്ധികളെ അഭിമുഖീകരിക്കുകയാണ്‌. ബിജെപിയാവട്ടെ ദേശീയ രാഷ്ട്രീയത്തില്‍ തെളിഞ്ഞുവന്നിരിക്കുന്ന കുതിച്ചുചാട്ടം മണ്ഡലത്തിലും ശക്തമായ മുന്നേറ്റത്തിന്‌ വഴിയൊരുക്കുമെന്ന ശുഭപ്രതീക്ഷയിലാണ്‌. ഇടതുമുന്നണി സിപിഎമ്മിനും വലതു മുന്നണി കോണ്‍ഗ്രസിനും നീക്കിവെച്ച മണ്ഡലത്തില്‍ സിപിഎമ്മിനുവേണ്ടി മുന്‍ മന്ത്രി പി.കെ.ശ്രീമതിയും കോണ്‍ഗ്രസ്സിന്റെ സിറ്റിംഗ്‌ എംപി കെ.സുധാകരനും ബിജെപി കര്‍ഷകമോര്‍ച്ച നേതാവ്‌ പി.സി.മോഹനന്‍ മാസ്റ്ററുമാണ്‌ ഗോദയിലിറങ്ങിയിരിക്കുന്നത്‌.
കാലാകാലങ്ങളായി ജില്ലയിലെ കോണ്‍ഗ്രസ്സിനകത്ത്‌ നിലനില്‍ക്കുന്ന എ ഐ ഗ്രൂപ്പ്‌ പോരും കെപിസിസി ജനറല്‍ സെക്രട്ടറി പി.രാമകൃഷ്ണനും കെ.സുധാകരനും തമ്മില്‍ വര്‍ഷങ്ങളായി നിലനില്‍ക്കുന്ന അഭിപ്രായഭിന്നതയും കണ്ണൂര്‍ എംഎല്‍എ എ.പി.അബ്ദുളളക്കുട്ടിക്കെതിരെ ഉയര്‍ന്നു വന്നിരിക്കുന്ന ലൈംഗികാരോപണകേസും കോണ്‍ഗ്രസിനെ മണ്ഡലത്തില്‍ സമ്മര്‍ദ്ദത്തിലാക്കിയിരിക്കുകയാണ്‌.
സിപിഎമ്മിനകത്താവട്ടെ കഴിഞ്ഞ കുറേ നാളുകളായി പാര്‍ട്ടിയുടെ കണ്ണൂരിലെ നേതൃത്വം കൈക്കൊണ്ട സ്ഥാനാര്‍ത്ഥി നിര്‍ണയം ഉള്‍പ്പെടെയുള്ള പല തീരുമാനങ്ങളിലും കടുത്ത അതൃപ്തിയുള്ള ഒരു വിഭാഗം നേതാക്കളും പ്രവര്‍ത്തകരും ഉണ്ട്‌. ജില്ലാ സെക്രട്ടറിയായിരുന്ന പി.ശശിക്കെതിരായ അവിഹിത ആരോപണങ്ങളുമായി ബന്ധപ്പെട്ട്‌ പാര്‍ട്ടി കൈക്കൊണ്ട തീരുമാനവും മുതിര്‍ന്ന നേതാവ്‌ സി.കെ.പി.പത്മനാഭനെ പാര്‍ട്ടിക്കകത്ത്‌ ഒതുക്കിയതും ഇന്നലെവരെ ഫാസിസ്റ്റുകളും കൊലപാതകികളും തീവ്രവാദികളുമായിരുന്നുവെന്ന്‌ പാര്‍ട്ടി പറഞ്ഞുകൊണ്ടിരുന്നവരെ രണ്ടുകൈയ്യും നീട്ടി പാര്‍ട്ടിയിലേക്ക്‌ സ്വീകരിച്ച നടപടിയിലും ഒരു വലിയ വിഭാഗത്തിനുള്ളില്‍ ഇപ്പോഴും അഭിപ്രായഭിന്നതക്ക്‌ കാരണമായിട്ടുണ്ട്‌. ഇത്തരത്തില്‍ സ്വീകരിച്ച ചില നേതാക്കളെ തെരഞ്ഞെടുപ്പ്‌ പ്രചരണത്തിനിറക്കുന്നതിനെതിരെ പാര്‍ട്ടിയില്‍ പ്രതിഷേധവും ഉയര്‍ന്നിട്ടുണ്ട്‌. കഴിഞ്ഞ കാലങ്ങളിലെല്ലാം തെരഞ്ഞെടുപ്പുകളില്‍ ചര്‍ച്ച ചെയ്യപ്പെട്ട കണ്ണൂരിലെ സിപിഎമ്മിന്റെ കൊലപാതക രാഷ്ട്രീയം പാര്‍ട്ടി നേതൃത്വം തന്നെ പ്രതിക്കൂട്ടിലായ ടി.പി വധം, പാര്‍ട്ടി കോടതി നടപ്പിലാക്കിയ അരിയില്‍ ഷുക്കൂര്‍ വധം, തലശ്ശേരിയിലെ എന്‍ഡിഎഫ്‌ പ്രവര്‍ത്തകന്‍ ഫസലിന്റെ വധം, പയ്യന്നൂരിലെ ആര്‍എസ്‌എസ്‌ പ്രവര്‍ത്തകന്‍ വിനോദ്‌ കുമാറിന്റെ വധം എന്നിവയുള്‍പ്പെടെ തെരഞ്ഞെടുപ്പ്‌ രംഗത്ത്‌ ചര്‍ച്ചാ വിഷയമാകുമെന്നതും സിപിഎമ്മിനെ തെരഞ്ഞെടുപ്പില്‍ മണ്ഡലത്തില്‍ പ്രതിരോധത്തിലാക്കുകയാണ്‌. 
ഇത്തരത്തിലുള്ള ആഭ്യന്തര ഭിന്നതകളും അന്തഛിദ്രങ്ങളെയും കൂടാതെ വിവിധ നിലപാടുകളില്‍ പൊതുസമൂഹത്തില്‍ നിന്നുയര്‍ന്നുവരുന്ന ശക്തമായ എതിര്‍പ്പുകളും കാരണം മണ്ഡലത്തിലെ തെരഞ്ഞെടുപ്പ്‌ രംഗത്ത്‌ മുന്നണികള്‍ കിതക്കുമ്പോഴും ബിജെപി സ്ഥാനാര്‍ത്ഥി തികഞ്ഞ ആത്മവിശ്വാസത്തിലാണ്‌. കാരണം, മാസങ്ങള്‍ക്ക്‌ മുമ്പേ താഴേത്തലംതൊട്ട്‌ അടുക്കും ചിട്ടയുമായി പ്രവര്‍ത്തനം ആരംഭിച്ചതും മുന്നണികള്‍ക്കെതിരെ മണ്ഡലത്തില്‍ നിലനില്‍ക്കുന്ന ശക്തമായ എതിര്‍പ്പും ദേശീയതലത്തില്‍ പാര്‍ട്ടിക്ക്‌ അനുകൂലമായി അലയടിക്കുന്ന ജനകീയ വികാരം കണ്ണൂരിലും അലയടിക്കുമെന്ന ശുഭാപ്തി വിശ്വാസത്തിലാണ്‌ ബിജെപി നേതൃത്വവം. 
ഗണേഷ്‌ മോഹന്‍

</TEXT>
</DOC>