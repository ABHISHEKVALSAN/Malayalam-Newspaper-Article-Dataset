<DOC>
<DOCNO>114111943154.utf8</DOCNO>
<TEXT>


           എന്നും ഉന്നതരുടെ തണലില്‍; സൂരജ് എന്നും വിവാദപുരുഷന്‍    

Wednesday 19 November 2014 11:22 pm IST

        കോഴിക്കോട്: ടി.ഒ. സൂരജ് എന്ന ഐഎഎസുകാരന്‍ എന്നും വിവാദപുരുഷന്‍. വരവില്‍ കവിഞ്ഞ സ്വത്തുസമ്പാദിച്ചുവെന്നതിന്റെ പേരില്‍ ഇന്നലെ വിജിലന്‍സ് പരിശോധനക്ക് വിധേയനായ സൂരജ് കോഴിക്കോട് കളക്ടറായിരുന്നപ്പോഴും വിവാദ നിലപാടുകള്‍ എടുത്ത ഭരണാധികാരിയായിരുന്നു.

2003 മെയ് 2 ന് നടന്ന മാറാട് കൂട്ടക്കൊലയെക്കുറിച്ച് അന്വേഷിച്ച മാറാട് ജുഡീഷ്യല്‍ കമ്മീഷന്‍ റിപ്പോര്‍ട്ടില്‍ അന്ന് ജില്ലാ കളക്ടറായിരുന്ന സൂരജിന്റെ നടപടികളെക്കുറിച്ച് കടുത്ത വിമര്‍ശനം രേഖപ്പെടുത്തിയിരുന്നു. കൂട്ടക്കൊല തടയുന്നതിലോ യഥാസമയം ക്രമസമാധാന നടപടികള്‍ സ്വീകരിക്കുന്നതിലോ ജില്ലാ കളക്ടര്‍ എന്ന നിലയില്‍ തികഞ്ഞ അലംഭാവമാണ് കാണിച്ചതെന്ന്് റിപ്പോര്‍ട്ടില്‍ വ്യക്തമാക്കിയിരുന്നു. ജില്ലാ കളക്ടര്‍ക്ക് നേരെ ഉയര്‍ന്ന വര്‍ഗീയ പക്ഷപാത ആരോപണം അടിസ്ഥാനരഹിതമാണെന്ന് കരുതിക്കൂടെന്നും സംസ്ഥാന സര്‍ക്കാരോ തത്തുല്യ ഏജന്‍സികളോ ഇതിനെക്കുറിച്ച് അന്വേഷിക്കണമെന്നും കമ്മീഷന്‍ നിര്‍ദ്ദേശിച്ചിരുന്നു.

മാറാട് കൂട്ടക്കൊലക്ക് ശേഷം കളക്ടര്‍ എടുത്ത നിലപാടുകളും കടുത്ത എതിര്‍പ്പിനെ വിളിച്ചുവരുത്തി. കൊലചെയ്യപ്പെട്ടവരുടെ കുടുംബത്തിന് നീതി ലഭിക്കുന്നതിന് മുമ്പ് മാറാട് പുനരധിവാസം പോലീസിനെ ഉപയോഗിച്ച് നടപ്പാക്കാനായിരുന്നു കളക്ടര്‍ ശ്രമിച്ചത്. കൂട്ടക്കൊലക്ക് മുമ്പ് സമാധാനം നില നിര്‍ത്താനാവശ്യമായ നടപടികള്‍ എടുക്കുന്നതിലും ജില്ലാ ഭരണകൂടം പരാജയപ്പെട്ടിരുന്നുവെന്ന് റിപ്പോര്‍ട്ടില്‍ സൂചിപ്പിച്ചിരുന്നു.

ജില്ലാ ഭരണകൂടത്തിന് കീഴിലെ വിവിധ ഏജന്‍സികളെ സംയോജിപ്പിക്കുന്നതില്‍ കളക്ടര്‍ പരാജയപ്പെട്ടതായും ക്രമസമാധാന പരിപാലനത്തിനായി ചേര്‍ന്ന യോഗങ്ങള്‍ പ്രഹസനങ്ങളായിരുന്നുവെന്നും സൂരജിനെതിരെ പരാമര്‍ശങ്ങള്‍ ഉയര്‍ന്നു. സ്‌പെഷ്യല്‍ ബ്രാഞ്ച് റിപ്പോര്‍ട്ട്് അവഗണിച്ചതും മാറാട് കൂട്ടക്കൊലക്ക് മുമ്പ് നിലവില്‍ ഉണ്ടായിരുന്ന പോലീസ് പിക്കറ്റ് പിന്‍വലിച്ചതും വിമര്‍ശന വിധേയമായി. വ്യവസായമന്ത്രി കുഞ്ഞാലിക്കുട്ടിയുടെ അടുത്ത വൃത്തങ്ങളില്‍ ഒരാളെന്ന പരിഗണന സൂരജിന് എന്നും തണലായിരുന്നു.

കമ്മീഷന്‍ പരാമര്‍ശങ്ങളെത്തുടര്‍ന്ന് 2008 നവംബറില്‍ സൂരജിനെതിരെ വിജിലന്‍സ് കമ്മിഷനില്‍ സര്‍ക്കാര്‍ കേസ് നല്‍കിയിരുന്നു. എന്നാല്‍ നാലു വര്‍ഷത്തിനു ശേഷം ഏതാണ്ട് മുഴുവന്‍ സാക്ഷികളെയും വിസ്തരിച്ച സന്ദര്‍ഭത്തില്‍ 2013 ല്‍ കേസ് സംസ്ഥാന സര്‍ക്കാര്‍ പിന്‍വലിക്കുകയായിരുന്നു. ഭരണത്തിലുള്ള വന്‍ സ്വാധീനമാണ് സൂരജിനെ എന്നും രക്ഷപ്പെടുത്തിയത്.
    
</TEXT>
</DOC>