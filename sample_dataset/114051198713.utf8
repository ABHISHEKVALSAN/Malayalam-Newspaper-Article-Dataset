<DOC>
<DOCNO>114051198713.utf8</DOCNO>
<TEXT>


           ക്ഷേത്രസംസ്കാരത്തെ കവര്‍ന്നെടുക്കാന്‍ സംഘടിത ശ്രമം : വി.കെ. വിശ്വനാഥന്‍    

Sunday 11 May 2014 8:19 pm IST

        തിരുവനന്തപുരം: ചിലര്‍ സംഘടിതമായി ക്ഷേത്രസംസ്ക്കാരത്തെ കവര്‍ന്നെടുക്കുന്നുവെന്ന്‌ കേരള ക്ഷേത്ര സംരക്ഷണ സമതി സംസ്ഥാന വൈസ്‌ പ്രസിഡന്റ്‌ വി.കെ. വിശ്വനാഥന്‍. ഇതിനു മുന്നില്‍ നില്‍ക്കുന്നത്‌ ക്രിസ്ത്യന്‍ സഭകളാണെന്നും അദ്ദേഹം പറഞ്ഞു. രണ്ടു ദിവസമായി തിരുവനന്തപുരത്തു നടന്നകേരള ക്ഷേത്രസംരക്ഷണ സമിതി 48-ാ‍ം സംസ്ഥാന സമ്മേളനത്തിന്റെ സമാപനത്തോടനുബന്ധിച്ച്‌ മാര്‍ഗദര്‍ശനം നല്‍കുകയായിരുന്നു അദ്ദേഹം. ക്ഷേത്രങ്ങളോടുള്ള വെല്ലുവിളികള്‍ കൂടി വരികയാണ്‌. മതംമാറ്റം അടക്കമുള്ള പ്രവണതകള്‍ പെരുകുന്നു. 
സംസ്ക്കാരത്തെപ്പോലും സ്വന്തമാക്കുന്ന തരത്തില്‍ മതപരിവര്‍ത്തനം എത്തിയിരിക്കുന്നു. ഇതിനെതിരെ ശക്തമായ നിലപാടെടുക്കണം. ക്ഷേത്ര സംരക്ഷണ പ്രവര്‍ത്തനം കൂടുതല്‍ കരുത്തോടെ മുന്നോട്ടു കൊണ്ടു പോകണം. വളര്‍ന്നു വരുന്ന തലമുറയ്ക്ക്‌ ആശയക്കുഴപ്പം സൃഷ്ടിക്കുന്നതരത്തിലാണ്‌ ക്രിസ്ത്യന്‍ മിഷണറികളുടെ പ്രവര്‍ത്തനം. ഹിന്ദു കലകളെയും ധര്‍മ്മത്തെയും കവര്‍ന്നു കൊണ്ടു പോകുന്നു. തൃശ്ശൂര്‍പൂരത്തിനു നെറ്റിപ്പട്ടം കെട്ടിയ ആനകള്‍ നിരക്കുന്നതും പഞ്ചവാദ്യവും മറ്റാചാരങ്ങളും നടത്തുന്നത്‌ ഹിന്ദുക്കള്‍ക്കു വേണ്ടിയുള്ളതാണ്‌. എന്നാല്‍, ഇന്ന്‌ കേരളത്തിലെ മിക്ക പള്ളികളിലെയും ഉത്സവങ്ങള്‍ക്കു ആനയും എഴുന്നെള്ളിപ്പുണ്ട്‌. ഇതേകൂടാതെ ശയനപ്രദക്ഷിണം, നിവേദ്യം, കരിമരുന്നു പ്രയോഗം തുടങ്ങിയുള്ള ക്ഷേത്രസ്വത്വങ്ങളെയും അവരുടെ ആചാരങ്ങളായി മാറ്റിക്കഴിഞ്ഞു. ഇത്‌ ഗൗരവമുള്ള കാര്യമാണ്‌. തെക്കന്‍ജില്ലകളിലെ കുടുംബങ്ങളില്‍ ഇപ്പോള്‍ ഹിന്ദുവും ക്രിസ്ത്യനും ഉണ്ട്‌. മതപരിവര്‍ത്തനത്തിന്റെ ശക്തമായ ഇടപെടല്‍ നടക്കുന്നുണ്ട്‌. ഹിന്ദുവിനെ ഹിന്ദുവല്ലാതാക്കാനുള്ള ശ്രമം. ഇതു തടയാന്‍ സമിതി അംഗങ്ങള്‍ക്കും പ്രവര്‍ത്തകര്‍ക്കും കഴിയണം. ഗ്രാമങ്ങളിലെ ക്ഷേത്രങ്ങളെ പുനരുദ്ധരിച്ച്‌ ഹിന്ദുക്കളെ ഒന്നിപ്പിക്കാന്‍ കഴിയണം. 
ധര്‍മ്മം, പാരമ്പര്യം, സംസ്ക്കാരം എന്നിവ നിലനിര്‍ത്തണമെങ്കില്‍ ക്ഷേത്രങ്ങള്‍ ഉണ്ടാകണം. ക്ഷേത്രങ്ങള്‍ക്കെതിരെ അമ്പതു വര്‍ഷങ്ങള്‍ക്കു മുമ്പ്‌ നിരീശ്വരവാദികള്‍ സമരങ്ങള്‍ ചെയ്തെങ്കില്‍ ഇന്നു കാലഘട്ടം അവരെ മാറ്റിയിരിക്കുന്നു. ക്ഷേത്രങ്ങളാണ്‌ ജനങ്ങളുടെ ഐക്യത്തിനും സംസ്ക്കാരത്തിനും ആധാരമെന്നു തിരിച്ചറിഞ്ഞു.
സമൂഹത്തില്‍ മാറ്റം വരുത്താന്‍ ക്ഷേത്രങ്ങള്‍ക്കു കഴിയും. ശ്രീ പദ്മനാഭസ്വാമിക്ഷേത്രത്തിന്റെ ഇപ്പോഴത്തെ അവസ്ഥയും ഇതു തന്നെയാണ്‌ കാണിക്കുന്നതെന്നും അദ്ദേഹം പറഞ്ഞു. സംസ്ഥാന സമിതി പ്രസിഡന്റ്‌ എന്‍.എം. കദംമ്പന്‍ നമ്പൂതിരിപ്പാട്‌ സമാപന സമ്മേളനത്തില്‍ അധ്യക്ഷത വഹിച്ചു. സംസ്ഥാന ജനറല്‍ സെക്രട്ടറി കെ.എസ്‌. നാരായണന്‍ സ്വാഗതം പറഞ്ഞു. തിരുവനന്തപുരം മേഖലാ സെക്രട്ടറി ജി. രാജേന്ദ്രന്‍ നന്ദിയും പറഞ്ഞു. കേരള ക്ഷേത്രസംരക്ഷണ സമിതിയുടെ 2014-15 വര്‍ഷത്തെ ഭാരവാഹികളെ യോഗം തെരഞ്ഞെടുത്തു. 
    
</TEXT>
</DOC>