<DOC>
<DOCNO>114101833818.utf8</DOCNO>
<TEXT>


           അഭ്യസ്തവിദ്യരെ ഡിവൈഎഫ്‌ഐ വഞ്ചിച്ചെന്ന്    

Saturday 18 October 2014 10:37 pm IST

        കോട്ടയം: നിയമന നിരോധനക്കാര്യത്തില്‍ ഒരുറപ്പും നേടാതെ സെക്രട്ടറിയേറ്റു നടയിയെ സമരം നിര്‍ത്തി സര്‍ക്കാരിനു കീഴടങ്ങിയ ഡിവൈഎഫ്‌ഐ നേതാക്കള്‍ കേരളത്തിലെ ലക്ഷക്കണക്കിന് അഭ്യസ്തവിദ്യരായ യുവാക്കളെവഞ്ചിച്ചെന്ന് യുവമോര്‍ച്ചാ സംസ്ഥാനപ്രസിഡന്റ് അഡ്വ. പി. സുധീര്‍ വാര്‍ത്താസമ്മേളനത്തില്‍ പറഞ്ഞു.

യുവമോര്‍ച്ച നടത്തി വിജയിച്ച സമരത്തിന്റെ ക്രെഡിറ്റെടുക്കാനുള്ള പാഴ്ശ്രമമായിരുന്നു ഇടതുപക്ഷ യുവജന സംഘടനകളുടെ സെക്രട്ടറിയേറ്റു നടയിലെ സമരം. അവര്‍ നടത്തിയത് ഒരു ഒത്തുതീര്‍പ്പുസമരമാണ്. സമരം തുടങ്ങുംമുമ്പേ യുവമോര്‍ച്ച ഇതു പറഞ്ഞിരുന്നു. കെഎസ്ആര്‍ടിസിയില്‍ റിസര്‍വ് കണ്ടക്ടര്‍ തസ്തികയിലേക്ക് അഡൈ്വസ് മെമ്മോ അയച്ച എല്ലാവര്‍ക്കും നിയമനം നല്‍കുമെന്ന് ഒക്‌ടോബര്‍ ഒന്നിന് വകുപ്പുമന്ത്രി തിരുവഞ്ചൂര്‍ രാധാകൃഷ്ണന്‍ യുവമോര്‍ച്ചാ നേതാക്കള്‍ക്ക് ഉറപ്പുനല്‍കിയിരുന്നതാണ്.

കഴിഞ്ഞ ആഗസ്ത് 11ന് റാങ്ക് ഹോള്‍ഡേഴ്‌സും യുവമോര്‍ച്ചയും കെഎസ്ആര്‍ടിസി ചീഫ് ഓഫീസ് ഉപരോധിച്ചപ്പോള്‍ കെഎസ്ആര്‍ടിസി എംഡി ബിജെപി, യുവമോര്‍ച്ച നേതാക്കന്മാരോടും ഈ ഉറപ്പ് നല്‍കിയിരുന്നു. നേരത്തെ സര്‍ക്കാര്‍ നിശ്ചയിച്ചുറപ്പിച്ച കാര്യം സമരം ചെയ്ത് നേടിയെന്ന് വരുത്തിത്തീര്‍ക്കുകയാണ് ഇപ്പോള്‍ ഡിവൈഎഫ്‌ഐ ചെയ്തിരിക്കുന്നത്, സുധീര്‍ പറഞ്ഞു.
4,300 ഒഴിവുകളിലേക്ക് പിന്‍വാതില്‍ നിയമനം നടത്താന്‍ സര്‍ക്കാരിന് ഈ സമരത്തിലൂടെ ഡിവൈഎഫ്‌ഐ അവസരവും അനുമതിയും നല്‍കി. അഡൈ്വസ് മെമ്മോ ലഭിച്ചവര്‍ക്കുമാത്രമല്ല, ഒഴിവുള്ള മുഴുവന്‍ തസ്തികകളിലേക്കും നിയമനം നടത്തണമെന്നാണ് യുവമോര്‍ച്ച ആവശ്യപ്പെടുന്നത്.

സംസ്ഥാനത്ത് പെന്‍ഷന്‍പ്രായം ഇനി ഉയര്‍ത്തില്ലെന്നാണ് പിന്മാറാന്‍ ഡിവൈഎഫ്‌ഐ പറഞ്ഞ ഒരുകാര്യം. കഴിഞ്ഞ എല്‍ഡിഎഫ് സര്‍ക്കാര്‍ പെന്‍ഷന്‍ പ്രായം ഏകീകരിച്ചതിലൂടെ സംസ്ഥാനത്തെ ഉദ്യോഗാര്‍ത്ഥികള്‍ക്ക് രണ്ടുവര്‍ഷം കൊണ്ട് 40,000ഓളം തൊഴിലവസരങ്ങളാണ് നഷ്ടപ്പെട്ടത്. നിലവിലുള്ള എല്‍ഡിസി, എല്‍ജിഎസ്, കെഎസ്ആര്‍ടിസി റാങ്കുലിസ്റ്റുകളുടെ കാലാവധി ആറുമാസത്തിനകം തീരും. എല്‍ഡി ക്ലാര്‍ക്ക് റാങ്ക് പട്ടികയില്‍ 66,756 പേരാണുള്ളത്. ഇതില്‍ 8,000 പേര്‍ക്കുമാത്രമാണ് ഇതുവരെ നിയമനം നല്‍കിയത്. ലാസ്റ്റ് ഗ്രേഡിന്റെ റാങ്ക്പട്ടികയില്‍ 51,000 പേരാണുള്ളത്. ഇതുവരെ നിയമനം നല്‍കിയത് 7,500 പേര്‍ക്ക് മാത്രം. കെഎസ്ആര്‍ടിസിയില്‍ ഡ്രൈവറും കണ്ടക്ടറുമായി 75,000 പേര്‍ റാങ്കു പട്ടികയിലുണ്ട്. 6,500നുതാഴെയാണ് നിയമനം. കണക്കുകള്‍ പരിശോധിച്ചാലറിയാം, പ്രധാന റാങ്കു ലിസ്റ്റുകളുടെ 14 ശതമാനം പോലും നിയമനം കേരളത്തില്‍ നടന്നിട്ടില്ല.

സംസ്ഥാനത്തു നിലനില്‍ക്കുന്ന രൂക്ഷമായ നിയമന നിരോധനമാണ് ഇത് വ്യക്തമാക്കുന്നത്. ഇതേപ്പറ്റി ചര്‍ച്ച ചെയ്യാന്‍ പോലും ഡിവൈഎഫ്‌ഐ തയ്യാറാകാത്തത് യുവാക്കളെ വഞ്ചിക്കലാണ്.

സംസ്ഥാനത്ത് ഒഴിവുള്ള തസ്തികകളിലേക്ക് നിലവിലുള്ള റാങ്കു പട്ടികകളില്‍ നിന്നും അടിയന്തിര നിയമനം നടത്തണമെന്നാവശ്യപ്പെട്ട് റാങ്ക് ഹോള്‍ഡേഴ്‌സിനെ സംഘടിപ്പിച്ച് ശക്തമായ സമരത്തിന് യുവമോര്‍ച്ച നേതൃത്വം കൊടുക്കുമെന്നും അഡ്വ. പി. സുധീര്‍ പറഞ്ഞു. ബിജെപി ജില്ലാ ജനറല്‍ സെക്രട്ടറി കെ.എം. സന്തോഷ്‌കുമാര്‍, യുവമാര്‍ച്ച സംസ്ഥാന സെക്രട്ടറി ലിജിന്‍ലാല്‍, ജില്ലാ പ്രസിഡന്റ്എസ്. രതീഷ് എന്നിവരും അദ്ദേഹത്തോടൊപ്പം ഉണ്ടായിരുന്നു.
    
</TEXT>
</DOC>