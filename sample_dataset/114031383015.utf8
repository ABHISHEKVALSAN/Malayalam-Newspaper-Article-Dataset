<DOC>
<DOCNO>114031383015.utf8</DOCNO>
<TEXT>


           മൂന്നര ഏക്കറേ കയ്യിലുള്ളെന്ന്‌ പള്ളി അധികാരികള്‍    

Thursday 13 March 2014 10:32 pm IST

        കൊച്ചി: എച്ച്‌എംടി ഭൂമി കയ്യേറിയവരില്‍ പാലയ്ക്കാമുകളിലെ മുസ്ലിം പള്ളി ഉള്‍പ്പെടുന്നില്ലെന്നു ചൂണ്ടിക്കാട്ടിയ പള്ളി അധികൃതര്‍ മൂന്നര ഏക്കള്‍ ഭൂമിയേ പള്ളിയുടെ കൈവശമുള്ളൂവെന്ന്‌ അറിയിച്ചു. ചില ആരാധനാലയങ്ങളും സ്വകാര്യവ്യക്തികളും എച്ച്‌എംടി ഭൂമി കയ്യേറിയത്‌ വെളിച്ചത്തു കൊണ്ടുവന്ന ജന്മഭൂമി വാര്‍ത്തയ്ക്കെതിരെ രേഖാമൂലം വിശദീകരണം നല്‍കുകയായിരുന്നു അധികൃതര്‍. 
പള്ളിയും ഖബറിടവും മറ്റു സ്ഥാപനങ്ങളും പ്രവര്‍ത്തിക്കുന്നത്‌ 227 വര്‍ഷം മുമ്പ്‌ 'സമ്മാന'മായി കിട്ടിയ മൂന്നര ഏക്കര്‍ ഭൂമിയിലാണെന്നും ഈ ഭൂമിയുടെ കരം പള്ളിയാണ്‌ സര്‍ക്കാരിലേക്ക്‌ അടക്കുന്നതെന്നും വിശദീകരണ അറിയിപ്പില്‍ വ്യക്തമാക്കുന്നു. 1960ല്‍ ഹിന്ദുസ്ഥാന്‍ മെഷീന്‍ ടൂള്‍സ്‌ സ്ഥാപിക്കുന്നതിനായി സ്ഥലം ഒഴിപ്പിച്ചെടുത്തപ്പോള്‍ പള്ളിയുടെ 3.5 ഏക്കര്‍ ഒഴിച്ച്‌ ബാക്കി പള്ളിക്കു ചുറ്റുമുള്ള മുഴുവന്‍ സ്ഥലവും സര്‍ക്കാര്‍ എച്ച്‌എംടിക്കായി രജിസ്റ്റര്‍ ചെയ്തു. ഈ ഭൂമിയില്‍ കൂടുതലായി ഒരു തുണ്ടു ഭൂമിപോലും പള്ളിയുടേതായിട്ടില്ലെന്നാണ്‌ പള്ളി അധികൃതര്‍ വ്യക്തമാക്കുന്നത്‌. 
പള്ളി അധികൃതര്‍ വിശദീകരിക്കുന്നതിങ്ങനെ-1960ല്‍ സര്‍ക്കാര്‍ തിരിച്ചു പിടിച്ച 800 ഓളം ഏക്കര്‍ ഭൂമിയില്‍ 400 ഏക്കര്‍ കിന്‍ഫ്രക്കും, 50 ഏക്കര്‍ കൊച്ചിന്‍ മെഡിക്കല്‍ കോളേജിനും, 10ഏക്കര്‍ നുവാല്‍സിനും, 70 ഏക്കര്‍ സൈബര്‍ സിറ്റിക്കും, 10 ഏക്കര്‍ തോഷിബാ ആനന്ദ്‌ ബാറ്ററീസിനും പതിച്ചു നല്‍കി. എച്ച്‌ എംടിയുടെ 165 ഏക്കറോളം ഭൂമി റോഡുകളും ബെയിലൈനുകളുമായിട്ടാണ്‌ ഉപയോഗിക്കുന്നത്‌. ഇപ്പോള്‍ 100 ഏക്കര്‍ ഭൂമി മാത്രമെ എച്ച്‌എംടിയുടേതായിട്ടുള്ളു. 
എന്നാല്‍, എച്ച്‌എംടിയുടെ ഭൂമി ചില വ്യക്തികളും ആരാധനാലയങ്ങളും കമ്പനിയുടെ സഹായത്തോടെ കയ്യേറിയിട്ടുള്ളതായാണ്‌ വിശദീകരണം പറയുന്നത്‌. പള്ളിയുടെ കിഴക്ക്‌ പടിഞ്ഞാറ്‌ ഭാഗവും തെക്കു ഭാഗവുമായി സ്ഥിതി ചെയ്യുന്ന ഡിഎംആര്‍സിയുടെ കാസ്റ്റിങ്‌ യാര്‍ഡുമായി പള്ളി അധികൃതര്‍ക്ക്‌ തര്‍ക്കം നിലനിന്നിരുന്നുവെന്നു വിശദീകരണം സമ്മതിക്കുന്നുണ്ട്‌. പള്ളിയിലേക്കുള്ള വഴി തടസ്സപ്പെടുത്തി യാര്‍ഡ്‌ നിര്‍മ്മിച്ചതിനും ശബ്ദവും പൊടിപടലങ്ങളും ഉണ്ടാക്കുന്ന പരിസ്ഥിതി മലിനീകരണത്തിനെതിരെ ആയിരുന്നു അതെന്നാണ്‌ പറയുന്നത്‌. 
മൂന്നര ഏക്കറേ പള്ളിയുടെ കൈവശം ഉള്ളു എന്ന്‌ അവകാശപ്പെടുന്നതെങ്കിലും 43 ഏക്കറിനടുത്ത്‌ ഭൂമി പള്ളിയുടെ കൈവശം ഉള്ളതായി എച്ച്‌എംടി പറയുന്നു. അവര്‍ അത്‌ സര്‍വ്വേ നമ്പര്‍ ഉള്‍പ്പെടെ വ്യക്തമാക്കുന്നുണ്ട്‌. മറ്റൊരു മുസ്ലിം പള്ളിയുള്‍പ്പെടെ ചില ആരാധനാലയങ്ങള്‍ക്ക്‌ ആരാധനാ സ്വാന്ത്ര്യം മാത്രം നല്‍കിയിരിക്കുന്ന ഭൂമിയുടെ കരം എച്ച്‌എംടി യാണ്‌ അടച്ചു വരുന്നത്‌. വര്‍ഷങ്ങളായി ഉപയോഗശൂന്യമായി കിടന്നിരുന്ന എച്ച്‌എംടി ഭൂമി പള്ളി അധികാരികള്‍ ഇഷ്ടാനുസരണം ഉപയോഗിച്ചു വന്നിരുന്നു. അതിന്‌ തെളിവാണ്‌ കാസ്റ്റിങ്‌ യാര്‍ഡിന്റെ സുരക്ഷക്കായി വേലിക്കെട്ടി അടക്കാന്‍ ശ്രമിച്ചപ്പോള്‍ പള്ളി അധികാരികള്‍ എതിര്‍പ്പുമായി വന്നതെന്ന്‌ അവര്‍ ചൂണ്ടിക്കാണിക്കുന്നു. 
ഈ സാഹചര്യത്തില്‍ കൈവശമുള്ള ഭൂമിയുടെ കണക്കറിയാന്‍ അടിയന്തരമായി സ്ഥലം വീണ്ടും അളന്നു തിട്ടപ്പെടുത്തുകയാണ്‌ ഏക പരിഹാരം എന്ന നിര്‍ദ്ദേശം ഉയര്‍ന്നുവന്നിട്ടുണ്ട്‌. എന്നാല്‍ കയ്യേറിയവര്‍ അതിനെ ഉപരോധിക്കുമെന്ന ആശങ്കയില്‍ അധികൃതര്‍ അതിനു തയ്യാറാകുന്നില്ല.
കെ.എം. കനകലാല്‍

</TEXT>
</DOC>