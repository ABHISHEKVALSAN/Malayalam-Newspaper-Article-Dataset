<DOC>
<DOCNO>114011468240.utf8</DOCNO>
<TEXT>


           ക്ലാര്‍ക്കുമാരെ കൂട്ടത്തോടെ മാറ്റല്‍: ഉത്തരവ്‌ പിന്‍വലിച്ചേക്കും    

Tuesday 14 January 2014 11:12 pm IST

        കോഴിക്കോട്‌: അടുത്തമാസം മൂന്നിനകം തദ്ദേശസ്വയംഭരണസ്ഥാപനങ്ങളിലെ മിനിസ്റ്റീരിയല്‍ ജീവനക്കാര്‍ മാതൃവകുപ്പിലേക്ക്‌ മാറണമെന്ന ഉത്തരവ്‌ പിന്‍വലിച്ചേക്കും. ജീവനക്കാരെ മാറ്റാനുള്ള തീരുമാനം സംസ്ഥാനത്തെ പദ്ധതി പ്രവര്‍ത്തനത്തെ ബാധിക്കുമെന്നത്‌ കണക്കിലെടുത്താണ്‌ ഉത്തരവ്‌ പിന്‍വലിക്കുക. പകരം ഭേദഗതികളോടെ പുതിയ ഉത്തരവ്‌ ഇറക്കും.
തദ്ദേശ സ്വയംഭരണ സ്ഥാപനങ്ങളി (എല്‍എസ്ജിഡി) ലെ ക്ലാര്‍ക്കടക്കം 235 ജീവനക്കാര്‍ മാറണമെന്നുള്ള ഉത്തരവ്‌ ഈ മാസം ഏഴിനാണ്‌ പുറത്തിറക്കിയത്‌. ഇവര്‍ മാതൃവകുപ്പായ പൊതുമരാമത്ത്‌/ ജലവിഭവം എന്നിവിടങ്ങളിലേക്ക്‌ പോകണമെന്നാണ്‌ എല്‍എസ്ജിഡി ചീഫ്‌ എന്‍ജിനീയര്‍ പുറപ്പെടുവിച്ച ഉത്തരവില്‍ പറയുന്നത്‌.
അനവസരത്തിലുള്ള ഈ ഉത്തരവ്‌ സംസ്ഥാനത്തെ പദ്ധതി നിര്‍വ്വാഹണത്തെ അവതാളത്തിലാക്കുമെന്ന്‌ ജന്മഭൂമി റിപ്പോര്‍ട്ട്‌ ചെയ്തിരുന്നു. ഉത്തരവിനെതിരെ വകുപ്പ്‌ തലത്തിലും വന്‍ പ്രതിഷേധമാണുണ്ടായത്‌. നിര്‍ബന്ധിത സേവനത്തിന്റെ ഭാഗമായി 2003 മുതല്‍ എല്‍എസ്ജിഡിയിലെത്തിയ ജീവനക്കാരെയാണ്‌ നിര്‍ണ്ണായകഘട്ടത്തില്‍ മാറ്റാന്‍ തീരുമാനമെടുത്തത്‌.
പൊതുമരാമത്ത്‌, ജലവിഭവം എന്നീവകുപ്പുകളില്‍ നിന്ന്‌ എല്‍എസ്ജിഡിയിലേക്ക്‌ പുനര്‍ വിന്യസിച്ചവരെയാണ്‌ തിരിച്ചയക്കുന്നത്‌. പിഎസ്സി വഴി നിയമനം നേടിയവരോ പൊതുമരാമത്ത്‌/ജല വിഭവ വകുപ്പില്‍ നിന്നുള്ള പുതിയ പകരക്കാരോ എല്‍എസ്ജിഡിയില്‍ എത്തുന്ന മുറയ്ക്ക്‌ തിരിച്ചയക്കല്‍ നടപടി ആകാമെന്ന്‌ ഉത്തരവില്‍ പറയുന്നുണ്ടെങ്കിലും ഫെബ്രുവരി മൂന്നോടെ ഈ നടപടി പൂര്‍ത്തിയാക്കണമെന്ന്‌ വ്യക്തമാക്കിയിട്ടുണ്ട്‌. ഫെബ്രുവരി നാല്‌ മുതല്‍ ഇവരുടെ ശമ്പളം പൊതുമരാമത്ത്‌/ജലവിഭവവകുപ്പുകളില്‍ നിന്നായിരിക്കുമെന്നും അറിയിച്ചിട്ടുണ്ട്‌. ജീവനക്കാരെ വിടുതല്‍ ചെയത്‌ അയക്കാന്‍ കണ്‍ട്രോളിംഗ്‌ ഓഫീസര്‍മാരെയാണ്‌ ചുമതലപ്പെടുത്തിയിട്ടുള്ളത്‌.
സാങ്കേതികമായും വേണ്ടത്ര പ്രവൃത്തിപരിചയമുള്ള ഈ ജീവനക്കാരെ മാറ്റുന്നത്‌ തദ്ദേശ സ്വയംഭരണ വകുപ്പില്‍ പ്രത്യേകിച്ചും എഞ്ചിനീയറിംഗ്‌ വിഭാഗത്തിന്റെ ജോലി ഭാരം ഇരട്ടിപ്പിക്കും. പദ്ധതി നിര്‍വ്വാഹണ പ്രവര്‍ത്തനത്തിന്റെ ചുക്കാന്‍ പിടിക്കുന്ന എഞ്ചിനീയര്‍മാരെ സംബന്ധിച്ച്‌ പരിജ്ഞാനമുള്ള ക്ലാര്‍ക്ക്മാരുടെ സേവനം അത്യാവശ്യമാണ്‌. ഇവര്‍ മാറിയാല്‍ പദ്ധതി പൂര്‍ത്തിയാക്കി മാര്‍ച്ച്‌ 31 ന്‌ ബില്‍ ട്രഷറിയില്‍ സമര്‍പ്പിക്കുന്ന പ്രവര്‍ത്തനം മന്ദീഭവിക്കുമെന്ന്‌ വ്യക്തമാണ്‌. മാറുന്നവര്‍ക്ക്‌ പകരം എല്‍എസ്ജിഡിയിലേക്ക്‌ വരുന്നവരാകട്ടെ മിക്കവാറും പരിചയമില്ലാത്തവരാണ്‌. സമയബന്ധിതമായി ഇവര്‍ ജോലിയില്‍ പ്രവേശിക്കുമോയെന്നും സംശയമുണ്ട്‌. 
എല്‍എസ്ജിഡിയില്‍ നിലവിലുള്ള 300ഓളം മിനിസ്റ്റീരിയല്‍ ജീവനക്കാര്‍ പരിമിതമാണ്‌. ഭാരിച്ച ജോലി നിര്‍വ്വഹിക്കാന്‍ 2000 ക്ലാര്‍ക്കുമാരെങ്കിലും ഈ വകുപ്പില്‍ വേണമെന്നിരിക്കെയാണ്‌ പകരം സംവിധാനം ഉറപ്പ്‌ വരുത്താതെ മാതൃവകുപ്പിലേക്ക്‌ പോകാനുള്ള ഉത്തരവ്‌ ഇറക്കിയത്‌.
ഈ ഉത്തരവിനെതിരെ എഞ്ചിനീയര്‍മാര്‍ ശക്തമായ എതിര്‍പ്പ്‌ പ്രകടിപ്പിച്ചിട്ടുണ്ടെന്ന്‌ എഞ്ചിനീയേഴ്സ്‌ അസോസിയേഷന്‍ സംസ്ഥാന സെക്രട്ടറി കെ.പി. സാജന്‍ പറഞ്ഞു. ബുദ്ധിമുട്ടിക്കുന്ന ഈ തീരുമാനം മാറ്റണമെന്നാവശ്യപ്പെട്ട്‌ അസോസിയേഷന്‍ ഭാരവാഹികള്‍ ഇന്ന്‌ വകുപ്പ്‌ മന്ത്രി മുനീറിന്‌ നിവേദനം സമര്‍പ്പിക്കുമെന്നും അദ്ദേഹം പറഞ്ഞു. ഉത്തരവ്‌ പ്രകാരം മാതൃവകുപ്പിലേക്ക്‌ തിരിച്ചയക്കുന്ന ജീവനക്കാരുടെ പട്ടിക ഇപ്രകാരം:യുഡി ക്ലാര്‍ക്ക്‌-63,എല്‍ഡി-115,സീനിയര്‍ ഗ്രേഡ്‌ ടൈപ്പിസ്റ്റ്‌-3,യുഡി ടൈപ്പിസ്റ്റ്‌-13,എല്‍ഡി ടൈപ്പിസ്റ്റ്‌-5,പ്യൂണ്‍-33,ഡ്രൈവര്‍-3.
എം.കെ. രമേഷ്കുമാര്‍

</TEXT>
</DOC>