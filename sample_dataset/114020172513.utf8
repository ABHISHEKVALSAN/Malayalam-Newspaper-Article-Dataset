<DOC>
<DOCNO>114020172513.utf8</DOCNO>
<TEXT>


           ടി.പി കേസ്‌ ഏറ്റെടുക്കാന്‍ സിബിഐക്ക്‌ വിമുഖത     

Saturday 1 February 2014 10:16 pm IST

കൊച്ചി: ടി. പി. ചന്ദ്രശേഖരന്‍ വധക്കേസ്‌ സംബന്ധിച്ച അന്വേഷണം സര്‍ക്കാര്‍ ആവശ്യപ്പെട്ടാലും സിബിഐ ഏറ്റെടുക്കില്ല. രാഷ്ട്രീയ സമ്മര്‍ദ്ദം ശക്തമായതിനെ തുടര്‍ന്ന്‌ ടി പി വധത്തിലെ ഗൂഢാലോചന സംബന്ധിച്ച അന്വേഷണം സിബിഐക്ക്‌ വിടാന്‍ സര്‍ക്കാര്‍ തത്വത്തില്‍ തീരുമാനിച്ചിരുന്നു. നിയമപരമായി ഇതിന്‌ തടസ്സമില്ലെന്ന്‌ അഡ്വക്കേറ്റ്‌ ജനറല്‍ നിയമോപദേശവും നല്‍കിയിട്ടുണ്ട്‌. എന്നാല്‍ കേസ്‌ അന്വേഷണം ഏറ്റെടുക്കാന്‍ കഴിയില്ലെന്ന നിലപാടിലാണ്‌ സിബിഐ കേരള ഘടകം. കേസ്‌ അന്വേഷണം ഏറ്റെടുക്കാന്‍ മതിയായ ഉദ്യോഗസ്ഥരില്ലെന്ന്‌ സിബിഐ കൊച്ചി യൂണിറ്റ്‌ സര്‍ക്കാരിനെ അറിയിച്ചതായാണ്‌ വിവരം. എന്നാല്‍ സിബിഐ പിന്‍മാറുന്നതിനു പിന്നിലെ യഥാര്‍ത്ഥ കാരണം ഇതല്ലെന്നും സൂചനയുണ്ട്‌. ശക്തമായ രാഷ്ട്രീയ ഇടപെടലും സമ്മര്‍ദ്ദവുമുളള കേസില്‍ അന്വേഷണം ശരിയായ രീതിയില്‍ മുന്നോട്ട്‌ കൊണ്ടു പോകാന്‍ കഴിയില്ലെന്നാണ്‌ സിബിഐ നിഗമനം. സംഭവം നടന്നിട്ട്‌ രണ്ടു വര്‍ഷങ്ങള്‍ കഴിഞ്ഞതിനാല്‍ ഗൂഢാലോചന പുറത്തുകൊണ്ടുവരുന്നതിനാവശ്യമായ തെളിവുകള്‍ ശേഖരിക്കാനും ബുദ്ധിമുട്ടാകും. ഇത്തരമൊരു സാഹചര്യത്തില്‍ കേസ്‌ ഏറ്റെടുക്കുന്നത്‌ സിബിഐ യുടെ വിശ്വാസ്യത നഷ്ടപ്പെടാനിടയാക്കുമെന്ന്‌ കരുതുന്നതായി സിബിഐ വൃത്തങ്ങള്‍ പറഞ്ഞു. ലാവ്ലിന്‍ കേസിലും അഭയ കേസിലും കിളിരൂര്‍ - കവിയൂര്‍ കേസിലും ഏറ്റുവാങ്ങേണ്ടി വന്ന തിരിച്ചടികളും വിമര്‍ശനങ്ങളും സിബിഐയെ വേട്ടയാടുകയാണ്‌. സംസ്ഥാനത്ത്‌ ഏറെ ജനശ്രദ്ധ ലഭിച്ച ഈ കേസുകളിലൊന്നും അന്വേഷണം പൂര്‍ത്തിയാക്കാന്‍ ഇനിയും സിബിഐക്ക്‌ കഴിയുന്നില്ല. അന്വേഷണ ഉദ്യോഗസ്ഥരുടെ പ്രാപ്തിക്കുറവോ താത്പര്യമില്ലായ്മയോ അല്ല ഈ കേസുകളില്‍ സിബിഐ പരാജയപ്പെടാനിടയായ സാഹചര്യം സൃഷ്ടിച്ചത്‌. രാഷ്ട്രീയ ഇടപെടലുകളും സമ്മര്‍ദ്ദങ്ങളുമായിരുന്നു. സിബിഐയെ ഉപയോഗിച്ച്‌ രാഷ്ട്രീയ നേട്ടത്തിനുള്ള ശ്രമങ്ങള്‍ മാത്രമാണ്‌ മാറി വന്ന സര്‍ക്കാരുകളും നടത്തിയത്‌. സമാനമായ സാഹചര്യമായിരിക്കും ടി.പി കേസിലും ഉണ്ടാവുകയെന്ന നിരീക്ഷണമാണ്‌ കേസ്‌ ഏറ്റടുക്കുന്നതില്‍ നിന്ന്‌ പിന്‍മാറാന്‍ സിബിഐ ഉദ്യോഗസ്ഥരെ പ്രേരിപ്പിക്കുന്നത്‌. ഇക്കാരണങ്ങള്‍ വെളിപ്പെടുത്താന്‍ കഴിയാത്തതു മൂലമാണ്‌ ഉദ്യോഗസ്ഥരില്ലെന്ന കാരണം കാണിച്ച്‌ കത്ത്‌ നല്‍കിയിട്ടുള്ളതെന്നാണ്‌ സൂചന. സിബിഐ കൊച്ചി യൂണിറ്റ്‌ പിന്‍വാങ്ങിയാല്‍ സര്‍ക്കാരിന്‌ വേണമെങ്കില്‍ കേന്ദ്രത്തെ സമീപിക്കാം. അന്വേഷണത്തിനായി ചെന്നൈ യൂണിറ്റിന്റേയോ മറ്റേതെങ്കിലും യൂണിറ്റിന്റേയോ സഹായം ലഭ്യമാക്കാനും കഴിയും. 
    
</TEXT>
</DOC>