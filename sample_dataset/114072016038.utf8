<DOC>
<DOCNO>114072016038.utf8</DOCNO>
<TEXT>


           യുദ്ധഭൂമിയില്‍ നിന്ന് രണ്ട് നഴ്‌സുമാര്‍ കൂടി തിരികെയെത്തി    

Sunday 20 July 2014 12:45 am IST

ചെങ്ങന്നൂര്‍:  ഇറാഖിലെ യുദ്ധഭൂമിയില്‍ നിന്നും ര ണ്ട് നഴ്‌സുമാര്‍ കൂടി ജന്മനാട്ടില്‍  തിരിച്ചെത്തി. വെണ്മണി പുന്നല തോട്ടത്തി ല്‍ ശോഭ എം.നായര്‍, പുലിയൂര്‍  വാലേത്ത് തറയില്‍ രജനി (31) എന്നിവരാണ് നാട്ടിലെത്തിയത്. കൊല്ലകടവിലെ  സ്വകാര്യ ആശുപത്രിയിലെ ജീവനക്കാരായിരുന്ന ഇരുവരും കഴിഞ്ഞ ആഗസ്റ്റ് 26നാണ്  ഇറാഖില്‍ ജോലിക്ക് പോയത്. തിരുവനന്തപുരത്തെ സ്വകാര്യ ഏജന്‍സിയുമായി  ബന്ധപ്പെട്ട് ജോലി ലഭിക്കുന്നതിന് ഒരുലക്ഷം രൂപ നല്‍കിയെങ്കിലും മാസങ്ങള്‍  പിന്നിട്ടിട്ടും ജോലി ലഭിക്കാത്തിനെ തുടര്‍ന്ന് ഈ ഏജന്‍സിയുടെ  ദല്‍ഹിയിലുള്ള ഹെഡ് ഓഫീസില്‍ എത്തിയാണ് ജോലി ഉറപ്പാക്കിയത്. ബാഗ്ദാദ്  മിനിസ്ട്രിയുടെ കീഴിലുള്ള നജഫ് അല്‍സദര്‍ മെഡിക്കല്‍ സിറ്റി ആശുപത്രിയില്‍  സ്റ്റാഫ് നഴ്‌സായിട്ടാണ് ജോലി ലഭിച്ചത്. ഇതിനായി രണ്ട് ലക്ഷം രൂപയാണ്  ഏജന്‍സിക്ക് നല്‍കേണ്ടിവന്നത്.
ആദ്യ എട്ടുമാസം ശമ്പളം കൃത്യമായി  ലഭിച്ചിരുന്നു. എന്നാല്‍ യുദ്ധം ആരംഭിച്ചതോടെ ശമ്പളം ലഭിക്കാതെയാണ് ഇവിടെ  കഴിയേണ്ടിവന്നത്. യുദ്ധത്തില്‍ വെടിയേറ്റ് ചികിത്സയ്ക്കായി കൊണ്ടുവരുന്നവരെ  കാണുമ്പോള്‍ മനസില്‍ ഭിതി ഉണര്‍ത്തിയിരുന്നുവെങ്കിലും ഇവിടേക്ക് യുദ്ധം  വ്യാപിക്കില്ലെന്ന വിശ്വാസത്തിലാണ് നാളിത്രയും പിടിച്ചു നിന്നതെന്ന്  ഇരുവരും പറഞ്ഞു. എന്നാല്‍ താമസസ്ഥലത്തിന്റെ അടുത്ത സ്ഥലമായ കര്‍ബലില്‍  പ്രശ്‌നം രൂക്ഷമായതോടെയാണ് ആശങ്ക ഉണ്ടായത്. ഇതേത്തുടര്‍ന്ന് ഒരു മാസം  മുന്‍പ് ആശുപത്രി അധികൃതരോട് നാട്ടിലേക്ക് മടങ്ങണമെന്ന്  ആവശ്യപ്പെട്ടപ്പോള്‍ ഇവര്‍ അംഗീകരിച്ചില്ല. തുടര്‍ന്ന് ഹെല്‍പ്പ് ഡസ്‌ക്  മുഖാന്തിരം ഇന്ത്യന്‍ എംബസിയുമായി ബന്ധപ്പെടുകയും എംബസി അധികൃതരുടെ  ഇടപെടലുമാണ് നാട്ടിലെത്താന്‍ കാരണമായത്.
വെള്ളിയാഴ്ച ഉച്ചയ്ക്ക് 2.30ന്  നജഫ് എയര്‍പോര്‍ട്ടില്‍ നിന്നും ഇവര്‍ ഉള്‍പ്പെടുന്ന പതിമൂന്നംഗ സംഘം  ഷാര്‍ജയിലേക്ക് തിരിച്ചു. വൈകിട്ട് 5.30ന് ഷാര്‍ജയില്‍ എത്തിയ ഇവര്‍ രാത്രി  9.45ന് നെടുമ്പാശേരിയിലേക്ക് തിരിക്കുകയും പുലര്‍ച്ചെ 3.10ന്  ജന്മനാട്ടില്‍ എത്തുകയും ചെയ്തു. ഇരുവരും മുന്നോട്ടുള്ള ജീവിതത്തെ  കുറിച്ചുള്ള ആശങ്ക മറച്ചുവയ്ക്കുന്നില്ല. ഭാരിച്ച കടബാധ്യതയാണ്  ഇരുവര്‍ക്കുമുള്ളത്. ഇറാക്കില്‍ ജോലി ചെയ്ത് വീട്ടാമെന്ന ഇരുവരുടെയും  പ്രതീക്ഷകളാണ് തട്ടിത്തെറിപ്പിക്കപ്പെട്ടത്. എങ്കിലും യുദ്ധഭൂമിയില്‍  നിന്നും സുരക്ഷിതമായി നാട്ടിലെത്തിയതിന്റെ ആശ്വാസത്തിലാണ് ഇരു  കുടുംബങ്ങളും.
    
</TEXT>
</DOC>