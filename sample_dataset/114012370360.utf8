<DOC>
<DOCNO>114012370360.utf8</DOCNO>
<TEXT>


           ഇന്ത്യന്‍ വംശജന്‍ ഹാര്‍വാര്‍ഡ് യൂണിവേഴ്സിറ്റി ഡീന്‍    

Thursday 23 January 2014 11:07 am IST

ന്യൂയോര്‍ക്ക്: ലോക പ്രശസ്ത സര്‍വകലാശാലയായ ഹാര്‍വാര്‍ഡിന്റെ ഡീന്‍ ആയി ഇന്ത്യന്‍ വംശജന്‍ രാകേഷ് ഖുറാന നിയമിതനായി.  ജൂലായില്‍ അദ്ദേഹം ചുമതല ഏറ്റെടുക്കും. സോഷ്യോളജി പ്രഫസറായ ഖുറാന ഹാര്‍വാര്‍ഡ് ബിസിനസ് സ്‌കൂളിലും അധ്യാപകനാണ്.   

ഹാര്‍വാര്‍ഡിലെ ഫാക്കള്‍ട്ടി ഓഫ് ആര്‍ട്‌സ് ആന്‍ഡ് സയന്‍സ് ഡീന്‍ മൈക്കള്‍ സ്മിത്ത് ഫൈന്‍ ആര്‍ട്‌സ് ആന്റ് സയന്‍സ് വിഭാഗത്തിനയച്ച ഇ-മെയില്‍ സന്ദേശത്തിലാണ് ഖുറാനയുടെ നിയമനക്കാര്യം അറിയിച്ചത്. പണ്ഡിതനെന്ന നിലയിലും അധ്യാപകനെന്ന നിലയിലും ദീര്‍ഘകാലത്തെ അനുഭവ സമ്പത്തുള്ള രാകേഷ് ഖുറാനയുടെ അനുഭവജ്ഞാനം കോളജിന് മുതല്‍ക്കൂട്ടാകുമെന്ന് സ്മിത്ത് പറഞ്ഞു.

അഞ്ച് വര്‍ഷത്തെ കാലാവധി പൂര്‍ത്തിയാക്കി സ്ഥാനമൊഴിയുന്ന എവലിന്‍ ഹാമണ്‍സിന്റെ പിന്മഗാമിയായാണ് ഖുറാന എത്തുന്നത്. ജൂലൈ ഒന്നു മുതലാണ് രാകേഷ് ഖുറാന ഡീന്‍ ആയി ചുമതലയേല്‍ക്കുക. പുതിയ ദൗത്യം അംഗീകാരമായി കാണുന്നുവെന്ന് ഖുറാന പ്രതികരിച്ചു. അധ്യാപക അവാര്‍ഡിന് രണ്ട് തവണ അര്‍ഹനായിട്ടുള്ള വ്യക്തിയാണ് രാകേഷ് ഖുറാന.
 
1998ല്‍ ഹാര്‍വാര്‍ഡ് ബിസിനസ്സ് സ്‌കൂളിന്റെയും ഗ്രാജേറ്റ് സ്‌കൂള്‍ ഓഫ് ആര്‍ട്‌സ് ആന്റ് സയന്‍സസിന്റ സംയുക്ത പ്രോഗ്രാമിലാണ് ഖുരാനയ്ക്ക് പി.എച്ച്.ഡി ലഭിക്കുന്നത്.  കോര്‍ണല്‍ സര്‍വകലാശാലയില്‍ നിന്ന് ബാച്ച്‌ലര്‍ ഡിഗ്രി നേടിയ ശേഷം ഹാര്‍വാര്‍ഡില്‍ ചേരുകയായിരുന്നു. 2000 ല്‍ ബിസിനസ് സ്‌കൂളില്‍ വിദഗ്ധനായി സേവനം ചെയ്തിട്ടുണ്ട്. മസാച്ചുസെറ്റ്‌സ് ഇന്‍സ്റ്റിട്യൂട്ട് ഓഫ് ടെക്‌നോളജിയില്‍ 1998മുതല്‍ 2000 വരെ അധ്യാപകനായിരുന്നു.
    
</TEXT>
</DOC>