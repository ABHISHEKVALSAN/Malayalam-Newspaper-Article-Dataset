<DOC>
<DOCNO>114110237471.utf8</DOCNO>
<TEXT>


           അഴിമതി തടയാനുള്ള ജില്ലാതല  വിജിലന്‍സ് കമ്മറ്റികള്‍ കടലാസിലൊതുങ്ങി    

Sunday 2 November 2014 11:35 am IST

        ആലപ്പുഴ: സര്‍ക്കാര്‍ സേവന മേഖലയിലെ അഴിമതിയും അനാസ്ഥയും തടയാന്‍ സര്‍ക്കാര്‍ കൊട്ടിഘോഷിച്ച് തുടങ്ങിയ ജില്ലാതല വിജിലന്‍സ് കമ്മറ്റികള്‍ കടലാസിലൊതുങ്ങി. 2013 മാര്‍ച്ച് 25നാണ് എല്ലാ ജില്ലയിലും വിജിലന്‍സ് കമ്മറ്റികള്‍ രൂപീകരിക്കാന്‍ സര്‍ക്കാര്‍ ഉത്തരവായത്.

ചില ജില്ലകളില്‍ വിവിധ വകുപ്പ് മേധാവികള്‍, രാഷ്ട്രീയ പാര്‍ട്ടി പ്രതിനിധികള്‍, സാമൂഹ്യസംഘടനാ പ്രതിനിധികള്‍ എന്നിവരെ വിളിച്ചുകൂട്ടി യോഗം ചേര്‍ന്നെങ്കിലും തുടര്‍ നടപടികളൊന്നും ഉണ്ടായില്ല. ഫലത്തില്‍ ഒന്നര വര്‍ഷം പിന്നിട്ടിട്ടും സര്‍ക്കാര്‍ ഉത്തരവ് നടപ്പാക്കാതെ അട്ടിമറിക്കുകയായിരുന്നു.

ഉദ്യോഗസ്ഥരുടെ അഴിമതിക്കെതിരെയും പ്രവര്‍ത്തനങ്ങളിലെ കാലതാമസത്തിനെതിരെയും പൊതുജനങ്ങള്‍ക്ക് ഫലപ്രദമായി ഇടപെടാനും നടപടി സ്വീകരിക്കാനും കഴിയുമായിരുന്ന പദ്ധതിയാണ് മുളയിലെ അധികൃതര്‍ തന്നെ നുള്ളിയത്. അതത് ജില്ലകളിലെ വിജിലന്‍സ് ഡിവൈഎസ്പിമാര്‍ കണ്‍വീനര്‍മാരായാണ് വിജിലന്‍സ് കമ്മറ്റികള്‍ രൂപീകരിക്കേണ്ടത്.

എഡിഎം, അഡ്മിനിസ്‌ട്രേഷന്‍ ഡിവൈഎസ്പി, ജില്ലാ സപ്ലൈ ഓഫീസര്‍, ഡപ്യൂട്ടി ഡയറക്ടര്‍ ഓഫ് പഞ്ചായത്ത്, പ്രിന്‍സിപ്പല്‍ കൃഷി ഓഫീസര്‍, പിഡബ്ല്യുഡിയിലെ നാലു വിഭാഗങ്ങളിലെയും എക്‌സിക്യൂട്ടീവ് എന്‍ജിനീയര്‍മാര്‍, വാട്ടര്‍ അതോറിറ്റി എക്‌സിക്യൂട്ടീവ് ചീഫ് എന്‍ജിനീയര്‍ തുടങ്ങി അതത് ജില്ലകളിലെ എല്ലാ വകുപ്പുകളിലെയും ഉന്നത ഉദ്യോഗസ്ഥര്‍, രാഷ്ട്രീയ പാര്‍ട്ടി പ്രതിനിധികള്‍, മനുഷ്യാവകാശ സംഘടനകള്‍, ഉപഭോക്തൃ സംഘടനകള്‍, സാമൂഹിക സംഘടനകള്‍, പത്രമാധ്യമ പ്രതിനിധികള്‍ എന്നിവര്‍ കമ്മറ്റികളില്‍ അംഗങ്ങളായിരിക്കും.

വിപുലമായ അധികാരങ്ങള്‍ കമ്മറ്റിക്കുണ്ടായിരിക്കുമെന്നായിരുന്നു സര്‍ക്കാര്‍ ഉത്തരവ്. കമ്മറ്റിക്ക് മുമ്പാകെ ലഭിക്കുന്ന പരാതിക്ക് ആസ്പദമായ വകുപ്പ് മേധാവിയെയും ആരോപണവിധേയനായ ഉദ്യോഗസ്ഥനെയും വിളിച്ചുവരുത്തി വിവരങ്ങള്‍ അന്വേഷിക്കാനും തുടര്‍നടപടിക്കായി വകുപ്പ് മേധാവിയെ ബന്ധപ്പെട്ട് പ്രശ്‌നപരിഹാരം വേഗത്തിലാക്കാനും കമ്മറ്റിക്ക് അധികാരമുണ്ടാകും.

എല്ലാമാസവും ഒരുതവണ കമ്മറ്റിയുടെ യോഗം നിര്‍ബന്ധമായും വിളിച്ചുചേര്‍ക്കണം. കമ്മറ്റിയുടെ പ്രവര്‍ത്തനങ്ങളെ കുറിച്ച് പൊതുജനങ്ങള്‍ക്കിടയില്‍ വ്യാപകമായ പ്രചരണം നടത്തണം. പൊതുജനങ്ങള്‍ക്ക് പരാതി നല്‍കാനുള്ള സൗകര്യം ഏര്‍പ്പെടുത്തുക തുടങ്ങി നിരവധി ഉത്തരവാദിത്വങ്ങളാണ് കമ്മറ്റിക്കുള്ളത്.

സര്‍ക്കാര്‍ ജീവനക്കാര്‍ക്കെതിരെ പൊതുജനങ്ങള്‍ക്ക് പരാതി നല്‍കാനും വേഗത്തില്‍ നടപടി സ്വീകരിക്കാനും കഴിയുമായിരുന്ന പദ്ധതിയാണ് കടലാസിലൊതുങ്ങിയത്. വിജിലന്‍സ് കമ്മറ്റി രൂപീകരിക്കാന്‍ ഉത്തരവിറക്കിയതല്ലാതെ ഇത് രൂപീകരിച്ചോയെന്ന് അന്വേഷിക്കാന്‍ പോലും സര്‍ക്കാര്‍ തയാറായില്ലെന്നതാണ് വിരോധാഭാസം.
    
</TEXT>
</DOC>