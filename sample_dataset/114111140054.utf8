<DOC>
<DOCNO>114111140054.utf8</DOCNO>
<TEXT>


           വഴിയോരങ്ങളില്‍  ബിവറേജസ് ഷോപ്പ് വേണ്ട    

Tuesday 11 November 2014 10:50 am IST

        

 

കൊച്ചി: ദേശീയ, സംസ്ഥാന പാതകള്‍ക്കരുകില്‍ സ്ഥിതിചെയ്യുന്ന ബിവറേജസ് ചില്ലറ വില്‍പനശാലകള്‍ അടച്ചുപൂട്ടാന്‍ ഹൈക്കോടതി ഉത്തരവിട്ടു. രണ്ടാഴ്ചയ്ക്കകം ഇതുസംബന്ധിച്ച തീരുമാനമെടുക്കാന്‍ ഹൈക്കോടതി സര്‍ക്കാരിനോട് നിര്‍ദേശിച്ചു. ബാര്‍വിഷയത്തില്‍ പ്രതിസന്ധിയിലായ സര്‍ക്കാരിന് കോടതിവിധി പുതിയ പരീക്ഷണമാവുകയാണ്.

പാതയോരങ്ങളിലെ റീട്ടെയ്ല്‍ വില്‍പനശാലകള്‍ കാല്‍നടക്കാര്‍ക്കും വാഹനങ്ങള്‍ക്കും സഞ്ചാരസ്വാതന്ത്ര്യം നിഷേധിക്കുന്നുവെന്നതടക്കമുള്ള പൊതുതാല്‍പര്യ ഹര്‍ജിയിലാണ് കോടതി ഉത്തരവ്. 169 ഔട്ട്‌ലെറ്റുകള്‍ ഇത്തരത്തില്‍ പ്രവര്‍ത്തിക്കുന്നതായാണ് കണക്ക്.

പത്തനംതിട്ട കുലശേഖരപേട്ടയിലെ ദേശീയപാതയ്ക്കരികിലെ ബിവറേജസ് മദ്യവില്‍പനശാല മാറ്റണമെന്നതുള്‍പ്പെടെയുള്ള ഒരുകൂട്ടം ഹര്‍ജികള്‍ പരിഗണിക്കവേയാണ് ആക്ടിങ് ചീഫ് ജസ്റ്റീസ് അശോക്ഭൂഷണും ജസ്റ്റീസ് എ.എം. ഷഫീഖുമടങ്ങുന്ന ഡിവിഷന്‍ ബഞ്ചിന്റെ നിര്‍ദേശം.
ദേശീയ പാതയ്ക്കരികിലും സര്‍വീസ് റോഡരികുകളിലും പ്രവര്‍ത്തിക്കുന്ന ഔട്ട്‌ലെറ്റുകള്‍ കണ്ടെത്തണം. അവ അടച്ചുപൂട്ടുകയോ മറ്റു സ്ഥലങ്ങളിലേക്കു മാറ്റുകയോ ചെയ്യണം.

എന്നാല്‍ ഔട്ട്‌ലെറ്റുകള്‍ 20 മീറ്റര്‍ എന്ന ദൂരപരിധി ലംഘിച്ചിട്ടില്ലെന്ന് ബിവറേജസ് കോര്‍പ്പറേഷന്‍ വാദിച്ചു. യാത്രക്കാര്‍ക്ക് അസൗകര്യമുണ്ടാക്കുന്നില്ലെന്നും അഭിഭാഷകന്‍ അറിയിച്ചു. എന്നാല്‍ ഇക്കാര്യം കോടതി അംഗീകരിച്ചില്ല. കോര്‍പ്പറേഷനും സര്‍ക്കാരും ഇക്കാര്യത്തില്‍ തുല്യ ഉത്തരവാദികളാണെന്ന് കോടതി ചൂണ്ടിക്കാട്ടി.

അതിനിടെ, അടച്ചുപൂട്ടിയ ബാര്‍ തുറക്കാന്‍ അനുവദിക്കണമെന്നാവശ്യപ്പെട്ട് ഹൈക്കോടതിയില്‍ പുതിയ ഹര്‍ജികള്‍ ഫയല്‍ചെയ്തു. നക്ഷത്രപദവി നോക്കി ബാര്‍ നല്‍കുന്നതില്‍ യുക്തിയില്ലെന്ന് ഹര്‍ജിക്കാര്‍ അവകാശപ്പെട്ടു. നക്ഷത്രപദവികള്‍ സര്‍ക്കാരിന്റെ ഇളവുകള്‍ നേടുന്നതിനു മാത്രമാണ്. സ്റ്റാര്‍ നോക്കി ലൈസന്‍സ് നല്‍കുന്നതിനെ കേന്ദ്ര ടൂറിസം വകുപ്പ് നേരത്തെ എതിര്‍പ്പ് പ്രകടിപ്പിച്ചിരുന്നതാണ്. പൂട്ടിക്കിടന്ന 10 ബാറുകള്‍ക്ക് പ്രര്‍ത്തനാനുമതി നല്‍കിയ ഉത്തരവിന്റെ അടിസ്ഥാനത്തിലാണ് പുതിയ ഹര്‍ജി.
    
</TEXT>
</DOC>