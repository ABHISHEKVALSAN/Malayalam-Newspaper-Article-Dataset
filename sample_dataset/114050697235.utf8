<DOC>
<DOCNO>114050697235.utf8</DOCNO>
<TEXT>


           കള്ളപ്പണം: മനോരമ കുടുംബം ഉള്‍പ്പടെ എട്ട് പേര്‍ക്ക് ക്ലീന്‍ ചിറ്റ്      

Tuesday 6 May 2014 4:33 pm IST

ന്യൂദല്‍ഹി: വിദേശബാങ്കുകളില്‍ കള്ളപ്പണനിക്ഷേപത്തില്‍ മലയാള മനോരമ കുടുംബം ഉള്‍പ്പടെ എട്ടുപേര്‍ക്ക് കേന്ദ്ര ആദായനികുതി വകുപ്പിന്റെ ക്ലീന്‍ ചിറ്റ്. മുംബൈയിലെ പ്രശസ്തമായ പ്രബോദ് കീര്‍ത്തിലാല്‍ മേത്ത, രഷ്മി കീര്‍ത്തിലാല്‍ മേത്ത, മുബൈയിലെ ലീലാവതി ആശുപത്രിയുടെ സഹഉടമകള്‍, മലയാള മനോരമ ഗ്രൂപ്പിന്റെ സ്ഥാപകരായ കണ്ടത്തില്‍ മാമന്‍, അരുണ്‍ മാമന്‍ എന്നിവര്‍ക്കെതിരെ തെളിവില്ലെന്ന് ആദായ നികുതി വകുപ്പ് സുപ്രീംകോടതിയെ അറിയിച്ചു.

കോടതിയില്‍ സമര്‍പ്പിച്ച എട്ട് പേരുടെ വിശദാംശങ്ങള്‍ കേന്ദ്രസര്‍ക്കാര്‍ ഹര്‍ജിക്കാര്‍ക്ക് കൈമാറി. ഇവര്‍ക്കെതിരെ അന്വേഷണം നടത്തിയെന്നും എന്നാല്‍ കള്ളപ്പണ നിക്ഷേപത്തിന് തെളിവൊന്നും കണ്ടെത്താനായില്ലെന്നും ആദായ നികുതി വകുപ്പ് സുപ്രീംകോടതിയെ അറിയിച്ചു. കഴിഞ്ഞ മാസം 29നാണ് കള്ളപ്പണ നിക്ഷേപമുള്ള 26 പേരുടെ പട്ടിക കേന്ദ്ര സര്‍ക്കാര്‍ സുപ്രീംകോടതിയില്‍ സമര്‍പ്പിച്ചത്. പട്ടികയിലെ 17 പേര്‍ക്കെതിരെ വിചാരണ നടപടികള്‍ ആദായ നികുതി വകുപ്പ് ആരംഭിച്ചിരുന്നു. ഒരാള്‍ മരിച്ചതിനെ തുടര്‍ന്ന് അന്വേഷണം അവസാനിപ്പിച്ചു.

ഇരുപത്താറു പേരില്‍ ക്ലീന്‍ചീറ്റ് ലഭിച്ച എട്ട് പേരുടെ പേരുകള്‍ സീല്‍ ചെയ്ത കവറിലാണ് കോടതിയില്‍ സമര്‍പ്പിച്ചത്, അതേസമയം തന്നെ 18 പേരുടെ പേരുകള്‍ അടങ്ങിയ കോപ്പികള്‍ ജഠ്‌മലാനിക്ക് നല്‍കുകയും ചെയ്തു. വിദേശത്ത്‌ കള്ളപ്പണ നിക്ഷേപം നടത്തിയിട്ടുള്ള 26 ഇന്ത്യക്കാരില്‍ മലയാള മനോരമ ദിനപത്രത്തിന്റെ നടത്തിപ്പുകാരായ കണ്ടത്തില്‍ കുടുംബവുമുണ്ടെന്ന്‌ കേന്ദ്ര സര്‍ക്കാര്‍ നേരത്തേ സുപ്രീം കോടതിയെ അറിയിച്ചിരുന്നു. രാജ്യങ്ങള്‍ തമ്മിലുള്ള നയതന്ത്ര കരാറുകളുടെ ഭാഗമായി ലഭിച്ച വിവരത്തിന്റെ അടിസ്ഥാനത്തിലാണ് കേന്ദ്ര സര്‍ക്കാര്‍ ഈ നിലപാട് അറിയിച്ചത്.

കണ്ടത്തില്‍ കുടുംബത്തിന്റെ പേരിലുള്ള ടയര്‍ കമ്പനി എം ആര്‍ എഫ്‌ നിയന്ത്രണത്തിലുള്ള വെബ്സ്റ്റര്‍ ഫൗണ്ടേഷന്റെ പേരിലാണ്‌ ജര്‍മ്മനിയിലെ ബാങ്കില്‍ കള്ളപ്പണ നിക്ഷേപമുള്ളത്‌. ജര്‍മ്മനിയിലെ ലിഷെന്‍സ്റ്റൈന്‍ ബാങ്ക്‌ സാമ്പത്തിക രഹസ്യങ്ങള്‍ പുറത്തറിയിക്കാതെ നിക്ഷേപം നടത്താവുന്ന ബാങ്കുകളില്‍ ഒന്നാണ്‌. മലയാള മനോരമ പത്രമുള്‍പ്പെടെ കണ്ടത്തില്‍ കുടുംബത്തില്‍പ്പെട്ട എല്ലാ ബിസിനസുകാര്‍ക്കും അന്യോന്യ നിക്ഷേപമുണ്ട്‌.
    
</TEXT>
</DOC>