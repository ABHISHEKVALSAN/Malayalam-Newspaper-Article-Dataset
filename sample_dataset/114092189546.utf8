<DOC>
<DOCNO>114092189546.utf8</DOCNO>
<TEXT>


           മൂന്നാം മുന്നണി അപ്രസക്തം: പി.പി. തങ്കച്ചന്‍    

Sunday 21 September 2014 10:03 am IST

യുഡിഎഫ്‌ ക്യാമ്പ്‌ തികഞ്ഞ ആത്മവിശ്വാ സത്തിലാണെന്ന്‌ യുഡിഎഫ്‌ കണ്‍വീനര്‍ പി.പി. തങ്കച്ചന്‍. പന്ത്രണ്ട്‌ ജില്ലകളിലെ പര്യടനം പൂര്‍ത്തിയാക്കിയ ശേഷമുള്ള വിലയിരുത്ത ലാണിതെന്നും യുഡിഎഫിനുള്ളി ലുണ്ടായിരുന്ന ചില്ലറ അസ്വാരസ്യങ്ങള്‍ പരിഹരിച്ചുവെന്നും തങ്കച്ചന്‍ കൂട്ടിച്ചേര്‍ക്കുന്നു. കാസര്‍ക്കോട്ടേക്കുള്ള വഴിമദ്ധ്യേ കോഴിക്കോട്‌ വെച്ച്‌ അദ്ദേഹം ലോക്സഭാ തെരഞ്ഞെടുപ്പിനെക്കുറിച്ച്‌ ജന്മഭൂമിയോട്‌ സംസാരിച്ചു.
ജനകീയാടിത്തറ ഭദ്രം
= യുഡിഎഫിന്റെ ജനകീയ അടിത്തറ കൂടുതല്‍ ഭദ്രമാണ്‌. എല്‍ഡിഎഫ്‌ ആകട്ടെ തീര്‍ത്തും ശിഥിലമായിരിക്കുകയാണ്‌. ഇടതുമുന്നണി എന്നുപറയാന്‍ പറ്റാത്ത നിലയില്‍ അതെത്തികഴിഞ്ഞു. കഴിഞ്ഞ പാര്‍ലമെന്റ്‌ തെരഞ്ഞെടുപ്പിനുശേഷം എം.പി. വീരേന്ദ്ര കുമാറും കൂട്ടരും, ജോസഫും കൂട്ടരും പി.സി. ജോര്‍ജും കൂട്ടരും ഒടുവിലായി ആര്‍എസ്പിയും എല്‍ഡിഎഫില്‍ നിന്ന്‌ വിട പറഞ്ഞു. അവശേഷിക്കുന്നത്‌ സിപിഎമ്മും സിപിഐയും മാത്രമാണ്‌. സ്ഥാനാര്‍ത്ഥി നിര്‍ണയത്തില്‍പ്പോലും എല്‍ഡിഎഫിന്‌ മികച്ച പ്രകടനം കാഴ്ചവെക്കാനായില്ല. പ്രഗത്ഭരായ പൊതുപ്രവര്‍ത്തകരെ സ്ഥാനാര്‍ത്ഥികളാക്കിയിരുന്ന പാരമ്പര്യമുള്ള പാര്‍ട്ടി ഹാസ്യ സിനിമാ നടന്മാരെയും സ്വാശ്രയ കോളജ്‌ ഉടമകളെയും മോഹഭംഗം വന്ന ഭിക്ഷാംദേഹികളെയും അഞ്ചിടത്ത്‌ സ്ഥാനാര്‍ത്ഥികളാക്കിയിരിക്കുന്നു. എറണാകുളം, ഇടുക്കി ജില്ലകളില്‍ സിപിഎമ്മുകാര്‍ക്ക്‌ സ്വന്തം ചിഹ്നത്തില്‍ വോട്ടു ചെയ്യാനുള്ള സാഹചര്യമില്ലാതെയായിരിക്കുന്നു.
ഭരണവിരുദ്ധ വികാരമില്ല
= സര്‍ക്കാര്‍ വിരുദ്ധ തരംഗവും കാണാനില്ല. ടി.പി. കേസിലടക്കം കൊന്ന വരെയും കൊല്ലിച്ച്‌ വരെയും നിയമത്തിന്‌ മുന്നില്‍ കൊണ്ടുവരാന്‍ കഴിഞ്ഞു. ഒരു രൂപയ്ക്ക 25 കിലോ അരി, ഒന്നര ലക്ഷം പിഎസ്സി നിയമനം, 15,000 പ്രൊട്ടക്റ്റഡ്‌ അധ്യാപകര്‍ക്ക്‌ സംരക്ഷണം, 12 പുതിയ താലൂക്കുകള്‍, കാര്‍ഷിക വിള ഇന്‍ഷൂറന്‍സ്‌ 8 മെഡിക്കല്‍ കോളജുകള്‍ തുടങ്ങി ഉമ്മന്‍ചാണ്ടി സര്‍ക്കാറിന്റെ നടപടികള്‍ ജനങ്ങള്‍ അംഗീകരിക്കും.
സിപിഎമ്മിന്റെ പൊളിഞ്ഞ സമരനാടകങ്ങള്‍
= കഴിഞ്ഞ മൂന്നു വര്‍ഷത്തില്‍ സിപിഎം നടത്തിയ സമരങ്ങള്‍ക്ക്‌ രണ്ട്‌ ദിവസത്തെ ആയുസ്സുണ്ടായില്ല. രാഷ്ട്രീയ സമരങ്ങള്‍ക്ക്‌ ജനപിന്തുണയും ഉണ്ടായില്ല. പൊളിഞ്ഞസമര നാടകങ്ങളായിരുന്നു അഴര്‍ നടത്തിയത്‌.
മൂന്നാം മുന്നണി അപ്രസക്തം; ബിജെപിയെ തടയണം 
= കേന്ദ്രത്തില്‍ മൂന്നാം മുന്നണി അപ്രസക്തമാണ്‌. ബിജെപി വന്നാല്‍ രാജ്യത്തെ മതേതര ഘടന തകരും എന്നതിന്‌ മുന്‍ അനുഭവങ്ങള്‍ ഉണ്ട്‌. സിപിഎം ദേശീയ പാര്‍ട്ടിയാണെങ്കിലും അവര്‍ക്ക്‌ ദേശീയരംഗത്ത്‌ യാതൊരു പ്രസക്തിയുമില്ല. അവര്‍ക്ക്‌ വോട്ടുനല്‍കുന്നത്‌ ബിജെപിക്ക്‌ സഹായകരമായി തീരും. ബിജെപി അധികാരത്തിലെത്തുന്നത്‌ തടയണം. വിഭാഗീയത ഒഴിവാക്കി വര്‍ഗ്ഗീയ ചിന്തകളില്ലാതെ കലാപങ്ങളെ ഒഴിവാക്കാന്‍ കോണ്‍ഗ്രസിനേ കഴിയൂ.
ബിജെപി-സിപിഎം നീക്കുപോക്ക്‌
= കേരളത്തില്‍ നിന്ന്‌ യുപിഎ അംഗങ്ങളുടെ എണ്ണം പരമാവധി കുറക്കാനാണ്‌ ബിജെപി ലക്ഷ്യമിടുന്നത്‌. ഇക്കാര്യത്തില്‍ ബജെപിയും സിപിഎമ്മും തമ്മില്‍ ധാരണയുണ്ട്‌. എല്ലാ ആദര്‍ശങ്ങളും ബലികഴിച്ച്‌ ബിജെപിയുടെയും പോപ്പുലര്‍ ഫ്രണ്ടിന്റെയും പിന്തുണ ആര്‍ജിക്കാനാണ്‌ സിപിഎം രഹസ്യമായും പരസ്യമായും ശ്രമിക്കുന്നത്‌.
വി.എസ്‌ മലക്കം മറിഞ്ഞു.
= ലാവ്ലിന്‍ കേസിലും ടി.പി. ചന്ദ്രശേഖരന്‍ വധക്കേസിലും പ്രതിപക്ഷ നേതാവ്‌ മലക്കം മറിച്ചില്‍ നടത്തുകയാണ്‌. പ്രതിപക്ഷ നേതൃസ്ഥാനം നിലനിര്‍ത്താനും പോളിറ്റ്‌ ബ്യൂറോ പ്രവേശനം എളുപ്പമാക്കാനും വേണ്ടിയാണിത്‌. അതോടെ അദ്ദേഹത്തിന്റെ വിശ്വാസ്യത നഷ്ടമായിരിക്കുന്നു. അവസരവാദപരമായ ചുവട്‌ മാറ്റമാണിത്‌. 
പ്രശ്നങ്ങള്‍ പരിഹരിച്ചു
= യു.ഡിഎഫില്‍ ചില പ്രശ്നങ്ങള്‍ ഉണ്ടായിരുന്നു. അതിലുണ്ടാ യ ചില കക്ഷികളുമായി ഉള്‍പ്പെട്ട പ്രശ്നങ്ങളായിരുന്നു. കൂടാതെ സംഘടനാപരമായ മറ്റുചില പ്രശ്നങ്ങള്‍ നിലനിന്നിരുന്നു. അതെല്ലാം പറഞ്ഞുതീര്‍ത്ത്‌ ഒറ്റക്കെട്ടായി തെരഞ്ഞെടുപ്പിനെ നേരിടുകയാണ്‌. അഭിപ്രായ വ്യത്യാസങ്ങളുടെ പേരില്‍ ഒരു പരിപാടിയും നിര്‍ത്തി വെക്കേണ്ടതായോ നീട്ടിവെക്കേണ്ടതായോ വന്നിട്ടില്ല.
സാമുദായിക സംഘടനകള്‍ വര്‍ഗീയമല്ല 
= മുസ്ലീംലീഗ്‌, കേരള കോണ്‍ഗ്രസ്‌ എന്നിവയെ വര്‍ഗീയമായി കാണുന്നില്ല. ഒരു പ്രത്യേക സമുദായത്തിന്റെ പിന്നാക്കാവസ്ഥ പരിഹരിക്കുന്നതിനുവേണ്ടി അവര്‍ ശ്രമിക്കുന്നതിനെ കോണ്‍ഗ്രസ്‌ തെറ്റായി കാണുന്നില്ല. ബിജെപിയെപ്പോലെയോ മറ്റു വര്‍ഗീയ കക്ഷികളെപ്പോലെയോ അതിനെ കാണാനാവില്ല. എല്ലാ സമുദായങ്ങളെയും സമഭാവനയോടെയാണ്‌ കോണ്‍ഗ്രസ്‌ കാണുന്നത്‌.
എന്‍എസ്‌എസ്‌- എസ്‌എന്‍ഡിപിയുമായി നല്ല ബന്ധം തന്നെ. എസ്‌എന്‍ഡിപി, എന്‍എസ്‌എസ്‌ എന്നീ സംഘടനകളുമായും നല്ല ബന്ധം തന്നെയാണ്‌ യുഡിഎഫിനുള്ളത്‌. അവര്‍ക്ക്‌ പ്രത്യേക രാഷ്ട്രീയ കാഴ്ചപ്പാട്‌ ഈ തെരഞ്ഞെടുപ്പില്‍ ഉള്ളതായി കോണ്‍ഗ്രസ്‌ വിശ്വസിക്കുന്നില്ല.
മുസ്ലീംലീഗ്‌ സമ്മര്‍ദ്ദശക്തിയല്ല
= അവരവര്‍ പ്രതിനിധാനം ചെയ്യുന്ന വിഭാഗത്തിന്റെ പുരോഗതിക്കായി എന്തെങ്കിലും ആവശ്യപ്പെടുന്നത്‌ സമ്മര്‍ദ്ദം ചെലുത്തുന്നതായി കാണാനാവില്ല. അവരെ സംബന്ധിച്ച്‌ അത്‌ ന്യായീകരിക്കാവുന്നതാണ്‌. ഇത്തരം കാര്യങ്ങള്‍ പരിഹരിക്കാന്‍ ഞങ്ങള്‍ ശ്രമിച്ചിട്ടുമുണ്ട്‌.
കസ്തൂരിരംഗന്‍ റിപ്പോര്‍ട്ടില്‍ ആശങ്കയുണ്ട്‌
= കസ്തൂരിരംഗന്‍ റിപ്പോര്‍ട്ടില്‍ കര്‍ഷകരും മറ്റും ഉന്നയിക്കുനന ആശങ്ക ഞങ്ങള്‍ക്കും ഉണ്ട്‌. റിപ്പോര്‍ട്ടില്‍ ധാരാളം പോരായ്മകള്‍ ഉണ്ട്‌. അതിനെക്കുറിച്ച്‌ പഠിക്കാന്‍ ഉമ്മന്‍ വി ഉമ്മന്‍ കമ്മറ്റിയെ നിയോഗിച്ചതും അതിന്റെ റിപ്പോര്‍ട്ടുകള്‍ കേന്ദ്രത്തിനു സമര്‍പ്പിച്ചതും അതുകൊണ്ടാണ്‌. അത്‌ കേന്ദ്ര പരിസ്ഥിതി മന്ത്രാലയം അംഗീകരിച്ചു. പ്രശ്നം ഇപ്പോള്‍ ഹരിതട്രൈബൂണലിന്‌ മുന്‍പാകെയാണ്‌.
പി.ടി തോമസ്‌ ദേശീയതലത്തിലേക്ക്‌
= പി.ടി. തോമസിന്‌ ഇടുക്കി സീറ്റ്‌ നിഷേധിച്ചതല്ല. അദ്ദേഹത്തെ ദേശീയതലത്തില്‍ പ്രയോജനപ്പെടുത്താനാണ്‌ പാര്‍ട്ടി ഉദ്ദേശിക്കുന്നത്‌. ആ സാഹചര്യത്തിലാണ്‌ അവിടെ മറ്റൊരു സ്ഥാനാര്‍ത്ഥിയെ നിശ്ചയിച്ചത്‌.
ധനപാലന്റെയും പി.സി. ചാക്കോയുടെയും സീറ്റ്‌ മാറ്റം 
= അതില്‍ മറ്റു കാരണങ്ങളൊന്നുമില്ല. ഗുണപരമായ മാറ്റം ഉദ്ദേശിച്ചാണ്‌ അത്‌ ചെയ്തത്‌. രണ്ടു പേരും അതത്‌ സീറ്റുകളില്‍ ജയിക്കും. രാഷ്ട്രീയ തന്ത്രം മാത്രമാണ്‌ ‌ പിന്നില്‍.
ശശി തരൂരിന്റെയും സിദ്ധിഖിന്റെയും സ്ഥാനാര്‍ത്ഥിത്വത്തെക്കുറിച്ചുള്ള ആരോപണങ്ങള്‍
= ശശി തരൂരിനെക്കുറിച്ച്‌ അദ്ദേഹത്തിന്റെ ഭാര്യ സുനന്ദ പുഷ്കറുടെ മരണവുമായി ബന്ധപ്പെട്ട്‌ ഉയര്‍ന്നത്‌ ആരോപണങ്ങള്‍ മാത്രമാണ്‌. കേവലം ആരോപണത്തിന്റെ അടിസ്ഥാനത്തില്‍ സീറ്റ്‌ നിഷേധിക്കാന്‍ പറ്റില്ല. തരൂര്‍ നിരപരാധിയാണെന്നാണ്‌ ഞങ്ങള്‍ വിശ്വസിക്കുന്നത്‌. സിദ്ധിഖിന്റെ സ്ഥാനാര്‍ത്ഥിത്വത്തിന്‌ പിന്നില്‍ മുസ്ലീംലീഗാണെന്ന ആരോപണവും വ്യാജമാണ്‌. സിദ്ധിഖ്‌ വര്‍ഷങ്ങളായി കോണ്‍ഗ്രസിന്റെ സംസ്ഥാനതല നേതാവാണ്‌. കോണ്‍ഗ്രസിന്റെ യുഡിഎഫ്‌ സ്ഥാനാര്‍ത്ഥിയാണ്‌ അദ്ദേഹം.
എം. ബാലകൃഷ്ണന്‍

</TEXT>
</DOC>