<DOC>
<DOCNO>114050596918.utf8</DOCNO>
<TEXT>


           ഉദയംപേരൂര്‍ ഐഒസി പ്ലാന്റില്‍ വാതകചോര്‍ച്ച     

Monday 5 May 2014 10:52 am IST

കൊച്ചി: ഉദയംപേരൂര്‍ ഐഒസിയുടെ ബോട്ടിലിംഗ് പ്ലാന്റില്‍ നേരിയ വാതക ചോര്‍ച്ച. എമര്‍ജന്‍സി വാല്‍വിലുണ്ടായ ചോര്‍ച്ച നിയന്ത്രണവിധേയമാക്കാന്‍ ശ്രമം തുടരുകയാണ്. ഇന്ന് രവിലെ എട്ട് മണിയോടെയാണ്  വാതക ചോര്‍ച്ചയുണ്ടായത്. ബുളളറ്റ് ടാങ്കറില്‍ നിന്നും വാതകം പകരുന്നതിനിടയായിരുന്നു ചോര്‍ച്ച.

നാമക്കല്ലില്‍ നിന്ന് വന്ന ടാങ്കര്‍ ലോറിയില്‍ നിന്ന് ഗ്യാസ് സ്റ്റോറേജ് ടാങ്കറിലേക്ക് കയറ്റുന്നതിനിടെ ടാങ്കറിന്റെ  മറുഭാഗത്തെ എമര്‍ജന്‍സി വാല്‍‌വ് തുറന്നു പോകുകയായിരുന്നു. ഇതാണ് നേരിയ വാതക ചോര്‍ച്ചക്ക് ഇടയാക്കിയത്. തുടര്‍ന്ന് പ്ലാന്റിലെ ഇരുന്നൂറോളം തൊഴിലാളികളെ ഒഴിപ്പിച്ചു. പരിസരവാസികള്‍ക്ക് ജാഗ്രതാ നിര്‍ദ്ദേശവും നല്‍കി. അന്തരീക്ഷത്തിലേക്ക് ഉയര്‍ന്ന വാതകം വെള്ളമുപയോഗിച്ച് നിര്‍വീര്യമാക്കാന്‍ തുടങ്ങി.

എന്നാല്‍ വാതക ചോര്‍ച്ചയില്‍ പരിഭ്രമിക്കാനൊന്നുമില്ലെന്നും സ്ഥിതിഗതികള്‍ നിയന്ത്രണ വിധേയമാണെന്നും ഐഒസി അറിയിച്ചു. ഒരു മുന്‍കരുതല്‍ എന്ന നിലയില്‍ മാത്രമാണ് ഫയര്‍ഫോഴ്‌സും മറ്റ് സജ്ജീകരണങ്ങളും ഒരുക്കിയതെന്നും അവര്‍ അറിയിച്ചു. പ്ലാന്റിന്റെ പ്രവര്‍ത്തനം ഉച്ചകഴിഞ്ഞ് തുടരാന്‍ കഴിയുമെന്ന് അധികൃതര്‍ അറിയിച്ചു.
    
</TEXT>
</DOC>