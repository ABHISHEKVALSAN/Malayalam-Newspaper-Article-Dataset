<DOC>
<DOCNO>114020974456.utf8</DOCNO>
<TEXT>


           ദാരിദ്ര്യത്തെ തുടച്ച് നീക്കാന്‍ വിദ്യാഭ്യാസം സഹായകമാകും: മോദി    

Sunday 9 February 2014 4:33 pm IST

ചെന്നൈ: വിദ്യാഭ്യാസം ദാരിദ്ര്യം തുടച്ച് നീക്കുന്നതിനുള്ള വഴിയാണെന്നും ഇന്ത്യയിലെ എല്ലാ കുട്ടികളും നിര്‍ബന്ധമായി വിദ്യ പ്രാപ്തമാക്കണമെന്നും ബിജെപിയുടെ പ്രധാനമന്ത്രി സ്ഥാനാര്‍ത്ഥിയും ഗുജറാത്ത് മുഖ്യമന്ത്രിയുമായ നരേന്ദ്ര മോദി പറഞ്ഞു.

എസ്ആര്‍എം സര്‍വകലാശാലയുടെ ഒമ്പതാമത് കോണ്‍വക്കേഷനില്‍ സംസാരിക്കുകയായിരുന്നു അദ്ദേഹം. കുട്ടികളിലെ വിദ്യാഭ്യാസ ഉന്നതിക്കായി സ്വകാര്യ സ്ഥാപനങ്ങള്‍ കൈയ്യഴച്ച് സഹായിക്കണമെന്നും അദ്ദേഹം കൂട്ടിച്ചേര്‍ത്തു.

എല്ലാ സംസ്ഥാനങ്ങളിലും ഐഐടി ഐഐഎം പോലുള്ള മികച്ച സ്ഥാപനങ്ങള്‍ രൂപീകരിക്കാന്‍ സര്‍ക്കാര്‍ തയ്യാറാകണമെന്നും മോദി പറഞ്ഞു.

ഇന്ത്യയില്‍ ജനങ്ങളില്‍ 65 ശതമാനത്തോളം പേര്‍ 35 വയസില്‍ താഴെയുള്ളവരാണെന്നും അതുകൊണ്ട് തന്നെ കഴിവും വേഗതയും യുവാക്കള്‍ പ്രാപ്തരാക്കേണ്ടതുണ്ടെന്ന് വിദ്യാര്‍ത്ഥികളോടായി അദ്ദേഹം പറഞ്ഞു.

രാജ്യത്ത് വളരെ കുറച്ച് പേര്‍ മാത്രമേ മികച്ച വിദ്യാഭ്യാസം കൈവരിക്കുന്നുള്ളു. അടിസ്ഥാനസൗകര്യങ്ങളും അവകാശങ്ങളും നിഷേധിക്കപ്പെട്ടവര്‍ക്ക് ഇവര്‍ കൈതാങ്ങാകണമെന്നും മോദി പറഞ്ഞു.

ജപാന്‍ ചെറിയ രാജ്യമായിട്ടു പോലും അവിടെ ബുള്ളറ്റ് ട്രെയിനുകള്‍ വരെ ഓടുന്നു. കഴിവുണ്ടെങ്കില്‍ നമ്മുടെ രാജ്യത്തും ഇത് സാധിക്കും. ശാസ്ത്ര വികസനങ്ങളുടെ പ്രാധാന്യത്തെ കുറിച്ചും മോദി വിദ്യാര്‍ത്ഥികളെ ഉപദേശിച്ചു.

ഗൂഗിളും മൈക്ക്രോസോഫ്റ്റും പോലുള്ള കമ്പനികള്‍ ഇന്ത്യയില്‍ രൂപീകരിക്കാന്‍ വിദ്യാര്‍ത്ഥികള്‍ക്കാകുമെന്നും അദ്ദേഹം ചൂണ്ടിക്കാട്ടി.
    
</TEXT>
</DOC>