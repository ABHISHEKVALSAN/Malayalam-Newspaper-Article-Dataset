<DOC>
<DOCNO>114111240633.utf8</DOCNO>
<TEXT>


           ബാര്‍കോഴയിടപാട്; അന്വേഷണ പുരോഗതി അറിയിക്കണം    

Wednesday 12 November 2014 1:47 am IST

        കൊച്ചി: ബാര്‍കോഴ ആരോപണവുമായി ബന്ധപ്പെട്ട വിജിലന്‍സ് അന്വേഷണത്തിന്റെ പുരോഗതി സംബന്ധിച്ച റിപ്പോര്‍ട്ട് സമര്‍പ്പിക്കാന്‍ ഹൈക്കോടതി നിര്‍ദേശം. ആരോപണവിധേയനായ ധനമന്ത്രി കെ.എം. മാണിക്കെതിരെ കൂടുതല്‍ കാര്യക്ഷമമായ അന്വേഷണം ആവശ്യപ്പെട്ട് വി.എസ്. സുനില്‍കുമാര്‍ എംഎല്‍എ സമര്‍പ്പിച്ച ഹര്‍ജി പരിഗണിക്കവെയാണ് ആക്ടിംഗ് ചീഫ് ജസ്റ്റിസ് അശോക് ഭൂഷന്‍, ജസ്റ്റിസ് എ.എം. ഷെഫീഖ് എന്നിവരുള്‍പ്പെട്ട ഡിവിഷന്‍ ബെഞ്ചിന്റെ നിര്‍ദേശം. ഹര്‍ജി അടുത്തയാഴ്ച വീണ്ടും പരിഗണിക്കും.

ബാറുടമ ബിജു രമേശിന്റെ വെളിപ്പെടുത്തലിന്റെ അടിസ്ഥാനത്തില്‍ നടപടികള്‍ സ്വീകരിക്കാന്‍ പോലീസ് തയ്യാറായില്ലെന്നു ഹര്‍ജിക്കാരന്റെ അഭിഭാഷകന്‍  ഹൈക്കോടതിയെ അറിയിച്ചു. കേസിലെ പ്രാഥമികാന്വേഷണത്തിന് 45 ദിവസം അനുവദിച്ചത് നിയമപരമല്ലെന്നും ഹര്‍ജിയില്‍ പറയുന്നു. ഗൗരവമായ കുറ്റകൃത്യങ്ങളെ കുറിച്ച് അറിവുലഭിച്ചാല്‍ ഉടന്‍ പോലീസ് കേസ് രജിസ്റ്റര്‍ ചെയ്ത് അന്വേഷണം നടത്തേണ്ടതാണ്. എന്നാല്‍ ഇതു വരെ അവശ്യമായ നടപടികള്‍ സ്വീകരിക്കാന്‍ പോലീസ് തയ്യാറായിട്ടില്ലെന്നും ഹര്‍ജിക്കാരന്റെ അഭിഭാഷകന്‍ കോടതിയില്‍ വാദിച്ചു. എന്നാല്‍ മാധ്യമ വാര്‍ത്തകളുടെ അടിസ്ഥാനത്തില്‍ മാത്രം കേസെടുക്കാനാവില്ലെന്നു കോടതി വ്യക്തമാക്കി. ആരോപണത്തിന്‍മേല്‍ പരാതി നല്‍കിയിട്ടുണ്ടോയെന്നും കോടതി ചോദിച്ചു. പ്രതിപക്ഷ നേതാവ് വി.എസ.് അച്യുതാനന്ദനും ഹര്‍ജിക്കാരനും പരാതി നല്‍കിയിട്ടുണ്ടെന്നു അഭിഭാഷകന്‍ മറുപടി നല്‍കി.

തുടര്‍ന്നു ഹര്‍ജിയുമായി ബന്ധപ്പെട്ടു റിപ്പോര്‍ട്ട് സമര്‍പ്പിക്കാന്‍ അഡ്വക്കേറ്റ് ജനറലിനു ഹൈക്കോടതി നിര്‍ദേശം നല്‍കുകയായിരുന്നു. കേസ് രണ്ടാഴ്ച  കഴിഞ്ഞ് പരിഗണിക്കാന്‍ ഹൈക്കോടതി തീരുമാനിച്ചു. എന്നാല്‍ ഹര്‍ജിക്കാരന്റെ അപേക്ഷയെ തുടര്‍ന്നു അടുത്തയാഴ്ചത്തേക്കു   മാറ്റുകയായിരുന്നു. ബാര്‍കോഴ കേസില്‍ ബിജു രമേശിന്റെ വെളിപ്പെടുത്തലിന്റെ അടിസ്ഥാനത്തിലുള്ള പ്രാഥമികാന്വേഷണം ഏഴു ദിവസത്തിനുള്ളില്‍ പൂര്‍ത്തിയാക്കണമെന്നും പ്രഥമവിവര റിപ്പോര്‍ട്ട് സമര്‍പ്പിക്കാന്‍ നിര്‍ദേശം നല്‍കണമെന്നും ആവശ്യപ്പെട്ട് സമര്‍പ്പിച്ച പൊതുതാല്‍പര്യഹര്‍ജിയാണ് ഹൈക്കോടതി പരിഗണിച്ചത്.

സിബിഐ അന്വേഷണം ആവശ്യപ്പെട്ടു ആംആദ്മി പാര്‍ട്ടി നല്‍കിയ ഹര്‍ജി നേരത്തെ  കോടതി തള്ളിയിരുന്നു. പൂട്ടിയ ബാറുകള്‍ തുറക്കുന്നതിനുവേണ്ടി ധനമന്ത്രിയും കേരളാ കോണ്‍ഗ്രസ്(എം) നേതാവുമായ കെ.എം. മാണിക്ക് ഒരുകോടി രൂപ കോഴനല്‍കിയെന്ന് ബാര്‍ ഹോട്ടല്‍സ് അസോസിയേഷന്‍ നേതാവ് ബിജു രമേഷ് ഏതാനും ദിവസങ്ങള്‍ക്ക് മുന്‍പാണ് ആരോപിച്ചത്.
    
</TEXT>
</DOC>