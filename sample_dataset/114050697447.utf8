<DOC>
<DOCNO>114050697447.utf8</DOCNO>
<TEXT>


           ആറന്മുള: വാദം പൂര്‍ത്തിയായി വിധിക്കു മുമ്പ്‌ കോടതി സ്ഥലം സന്ദര്‍ശിക്കും    

Tuesday 6 May 2014 11:11 pm IST

        ചെന്നൈ: ആറന്മുള വിമാനത്താവള പദ്ധതിക്കെതിരേ സമര്‍പ്പിച്ച അഞ്ചു ഹര്‍ജികളിന്മേല്‍ സുപ്രീം കോടതിയുടെ ഹരിത ട്രിബ്യൂണലില്‍ വാദം പൂര്‍ത്തിയായി. ഇന്നലെ രണ്ടു മണിക്കൂര്‍ നീണ്ട വാദത്തില്‍ പദ്ധതിയെ എതിര്‍ക്കുന്നവര്‍ ഉന്നയിച്ച തടസങ്ങള്‍ക്ക്‌ കേന്ദ്ര-സംസ്ഥാന സര്‍ക്കാരിന്റെ പ്രതിനിധികള്‍ക്ക്‌ യുക്തമായ വിശദീകരണം നല്‍കാനായില്ല. ഹര്‍ജിക്കാര്‍ക്കും സര്‍ക്കാരിനും വിശദീകരണങ്ങള്‍ രേഖാമൂലം നല്‍കാന്‍ രണ്ടാഴ്ച സമയം അനുവദിച്ച കോടതി വിധി പറയും മുമ്പ്‌ ആറന്മുള സന്ദര്‍ശിക്കാനും തീരുമാനിച്ചിട്ടുണ്ട്‌.
ജസ്റ്റീസുമാരായ ആര്‍. നാഗേന്ദ്രന്‍, ചൊക്കലിംഗം എന്നിവരടങ്ങുന്ന ബെഞ്ചിലായിരുന്നു വാദം. ആറന്മുള പൈതൃക ഗ്രാമ കര്‍മ്മസമിതി രക്ഷാധികാരി കുമ്മനം രാജശേഖരന്‍, പരിസ്ഥിതി പ്രവര്‍ത്തകന്‍ ശ്രീരംഗനാഥന്‍, സിപിഐ ജില്ലാ നേതാവ്‌ പി. പ്രസാദ്‌, സിപിഎം ജില്ലാ കമ്മിറ്റിയംഗം എ. പത്മകുമാര്‍, മുന്‍ ജില്ലാ പഞ്ചായത്തു പ്രസിഡന്റ്‌ എം. റോയ്സണ്‍ എന്നിവരാണ്‌ ഹര്‍ജിക്കാര്‍. 
ഹര്‍ജിക്കാര്‍ക്കുവേണ്ടി അഡ്വ. ആര്‍. കൃഷ്ണരാജ്‌, അഡ്വ. മോഹന്‍, അഡ്വ. എന്‍.ജി. തമ്പാന്‍, ജോസഫ്‌ അലക്സ്‌ എന്നിവര്‍ ഹാജരായി. 
വിമാനത്താവള കമ്പനിക്കു വേണ്ടി സുപ്രീം കോടതിയിലെ മുതിര്‍ന്ന അഭിഭാഷകന്‍ അഡ്വ. രാജഗോപാല്‍, സംസ്ഥാന സര്‍ക്കാരിനു വേണ്ടി കെ.പി. ദണ്ഡപാണി തുടങ്ങിയവരാണ്‌ ഹാജരായത്‌.
ഹര്‍ജിക്കാര്‍ വിമാനത്താവള നിര്‍മ്മാണത്തിനു തടസമായി ഉന്നയിച്ച സാങ്കേതിക കാര്യങ്ങള്‍ക്കും വസ്തുതകള്‍ക്കും വിശ്വാസപരമായ വിഷയങ്ങള്‍ക്കും വ്യക്തമായ വിശദീകരണങ്ങളോ എതിര്‍വാദമോ ഉന്നയിക്കാന്‍ എതിര്‍കക്ഷികള്‍ക്കായില്ല. 
വിമാനത്താവള നിര്‍മ്മാണത്തിനു വിനിയോഗിക്കാന്‍ ഏറ്റെടുക്കുന്ന സ്ഥലം നെല്‍വയലും നീര്‍ത്തടവുമാണെന്ന്‌ ഹര്‍ജിക്കാര്‍ക്കു വേണ്ടി അഡ്വ. കൃഷ്ണരാജ്‌ കോടതിയില്‍ വിശദീകരിച്ചു. ഇതു സംബന്ധിച്ച ആധികാരിക രേഖകളും ഹാജരാക്കി. നിലവിലുള്ള എല്ലാ നിയമങ്ങളുടെയും ലംഘനമാണ്‌ വിമാനത്താവള കമ്പനിയുടെ സ്ഥലം ഏറ്റെടുപ്പെന്നും പദ്ധതിക്കെതിരേ റവന്യൂ-കൃഷി വകുപ്പുകള്‍ ആധികാരികമായി തടസങ്ങള്‍ ഉയര്‍ത്തിയിട്ടും സര്‍ക്കാര്‍ അവയെല്ലാം അവഗണിക്കുകയാണ്‌ ചെയ്തതെന്നും അദ്ദേഹം വാദിച്ചു.
വിമാനത്താവള കമ്പനി ഹാജരാക്കിയിരിക്കുന്ന മിക്ക രേഖകളും വ്യാജമോ സത്യം മറച്ചുവെച്ചുള്ളതോ ആണെന്ന്‌ അഡ്വ. തമ്പാന്‍ ഹര്‍ജിക്കാര്‍ക്കു വേണ്ടി കോടതിയില്‍ വിശദീകരിച്ചു. പദ്ധതി പ്രദേശത്തെ ക്ഷേത്രത്തെയും ക്ഷേത്രാചാരങ്ങളെയും വിശ്വാസങ്ങളെയും വിമാനത്താവള നിര്‍മ്മാണം പ്രതികൂലമായി ബാധിക്കുമെന്നും അദ്ദേഹം ചൂണ്ടിക്കാട്ടി.
    
</TEXT>
</DOC>