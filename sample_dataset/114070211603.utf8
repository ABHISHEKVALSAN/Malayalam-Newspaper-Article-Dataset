<DOC>
<DOCNO>114070211603.utf8</DOCNO>
<TEXT>


           ഇറാഖ്: പരിഭ്രാന്തി പരത്തുന്ന വാര്‍ത്തകള്‍ നല്‍കുന്നത് ഇന്ത്യക്കാരുടെ  ജീവന് ഭീഷണി    

Wednesday 2 July 2014 10:28 am IST

ന്യൂദല്‍ഹി: ഇറാഖിലെ സംഘര്‍ഷങ്ങളെപ്പറ്റി പരിഭ്രാന്തി പരത്തുന്ന വാര്‍ത്തകള്‍ നല്‍കരുതെന്ന് വിദേശകാര്യമന്ത്രാലയ വക്താവ് സയ്യിദ് അക്ബറുദ്ദീന്‍. ഇത്തരത്തിലുള്ള വാര്‍ത്തകള്‍ പ്രചരിക്കുന്നത് ഇറാഖിലെ ഇന്ത്യക്കാരുടെ സുരക്ഷിതത്വത്തെ ബാധിക്കുന്നുണ്ട്. ഇന്ത്യാക്കാരായ 46 നഴ്‌സുമാര്‍ സുരക്ഷിതരാണെന്നും എല്ലാവരെയും രക്ഷപെടുത്താനാകുമെന്നാണ് പ്രതീക്ഷയെന്നും വിദേശ കാര്യമന്ത്രാലയ വക്താവ് പറഞ്ഞു. 
അതീവ സംഘര്‍ഷ മേഖലയിലെ രക്ഷാപ്രവര്‍ത്തനങ്ങളെ വിലകുറച്ചു കാണരുതെന്നും സ്ഥിരീകരണമില്ലാത്ത വിവരങ്ങളുടെ അടിസ്ഥാനത്തില്‍ നല്‍കുന്ന വാര്‍ത്തകള്‍ പ്രതികൂല ഫലം ഉണ്ടാക്കുമെന്നും ഇറാക്ക് അധികൃതര്‍ വ്യക്തമാക്കിയതായി വിദേശകാര്യാലയ മന്ത്രാലയം പറഞ്ഞു.  സംഘര്‍ഷ മേഖലയില്‍ കഴിയുന്ന നഴ്‌സുമാരെ മണിക്കൂര്‍ ഇടവിട്ട് ഫോണില്‍ വിളിക്കുന്നത് അവരുടെ സ്വകാര്യത മാത്രമല്ല ജീവന്‍ തന്നെ അപകടത്തിലാക്കും.  ഇതൊഴിവാക്കണമെന്ന് ഇറാഖ് അധികൃതരും ജീവകാരുണ്യ സംഘടനയായ റെഡ്ക്രസന്റും വിദേശകാര്യ മന്ത്രാലയം വഴി ഇന്ത്യന്‍ മാധ്യമ പ്രവര്‍ത്തകരോട് അഭ്യര്‍ഥിച്ചിട്ടുണ്ടെന്ന വിവരം കൂപ്പുകൈകളോടെ സയ്യദ് അക്ബറുദ്ദീന്‍ ദല്‍ഹിയില്‍ മാധ്യമ പ്രവര്‍ത്തകരോട് പറഞ്ഞു.
ഇറാക്കിലെ തിക്രിതില്‍ ഇന്ത്യക്കാരായ നഴ്‌സുമാര്‍ കുടുങ്ങിക്കിടക്കുന്ന ആശുപത്രിക്ക് സമീപം വെടിവെപ്പും സ്‌ഫോടനുവുമുണ്ടായതായി വിദേശകാര്യ മന്ത്രാലയം സ്ഥിരീകരിച്ചു. സ്‌ഫോടനത്തെ തുടര്‍ന്ന് നേഴ്‌സുമാര്‍ നിലവറയിലേക്കു മാറി. ഇന്ത്യന്‍ എമ്പസിയും ഇറാഖ് അധികൃതരും റെഡ് ക്രസന്റും നഴ്‌സുമാരുമായി നിരന്തരമായ സമ്പര്‍ക്കത്തിലാണ്. 
ഇന്ത്യയിലേക്ക് ഇതുവരെ 233 പേര്‍ക്ക് യാത്രാ ടിക്കറ്റുകള്‍ എടുത്തിട്ടുണ്ട്. ആദ്യഘട്ടത്തില്‍ എത്തുന്നവരില്‍ കൂടുതല്‍ പേരും ദല്‍ഹിയിലേക്കാണു ടിക്കറ്റെടുത്തിരിക്കുന്നത്. ഹൈദരാബാദിലേക്കും വളരെ കുറച്ചാളുകള്‍ കൊച്ചി, ചെന്നൈ എന്നിവിടങ്ങളിലേക്കും ടിക്കറ്റെടുത്തിട്ടുണ്ട്. എന്നാല്‍, ആയിരത്തോളം ഇന്ത്യാക്കാര്‍ മടങ്ങാന്‍ താല്‍പര്യമില്ലെന്നാണ് എംബസിയെ അറിയിച്ചിരിക്കുന്നത്. 
ഇറാഖില്‍ കുടുങ്ങിയിരിക്കുന്ന നേപ്പാള്‍ പൗരന്‍മാരുടെ മടക്കയാത്രക്കുവേണ്ട സജ്ജീകരണങ്ങളും ഇന്ത്യന്‍ എമ്പസി ചെയ്തു തുടങ്ങിയിട്ടുണ്ട്. ഇറാഖില്‍ എമ്പസി ഇല്ലാത്തതിനാല്‍ നേപ്പാള്‍ ഇന്ത്യയുടെ സഹായം തേടിയിരുന്നു. 
    
</TEXT>
</DOC>