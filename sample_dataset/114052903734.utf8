<DOC>
<DOCNO>114052903734.utf8</DOCNO>
<TEXT>


           പതിനാറാം ലോക്‌സഭാ സമ്മേളനം ജൂണ്‍ നാലു മുതല്‍    

Thursday 29 May 2014 9:56 pm IST

ന്യൂദല്‍ഹി: 16-ാ‍ം ലോക്‍സഭയുടെ ആദ്യ സമ്മേളനം ജൂണ്‍ നാലുമുതല്‍ 11 വരെ നടക്കുമെന്ന്‌ പാര്‍ലമെന്ററി കാര്യമന്ത്രി വെങ്കയ്യ നായിഡു വ്യക്തമാക്കി. 

ആദ്യ രണ്ടുദിവസം ഉദ്ഘാടന സമ്മേളനമായിരിക്കും. സഭയിലെ എംപിമാരുടെ സത്യപ്രതിജ്ഞയും നടക്കും. 16-ാ‍ം ലോക്സഭയുടെ സ്പീക്കറെ ജൂണ്‍ ആറിന്‌ തെരഞ്ഞെടുക്കും. ജൂണ്‍ ഒമ്പതിന്‌ രാഷ്ട്രപതി പ്രണാബ്‌ മുഖര്‍ജി നയപ്രഖ്യപനവും നടത്തും. ആവശ്യമെങ്കില്‍ മാത്രം സമ്മേളനം ഒരുദിവസം കൂടി നീട്ടും. പുതിയ സ്പീക്കറുടെ കാര്യത്തില്‍ കൂടിയാലോചിച്ച്‌ തീരുമാനമെടുക്കുമെന്നും നായിഡു പറഞ്ഞു. 

ആദ്യ ലോക്‍സഭാ സമ്മേളനത്തിനുള്ള തയ്യാറെടുപ്പുകള്‍ തുടങ്ങി ക്കഴിഞ്ഞു. സ്പീക്കറെ തെരഞ്ഞെടുത്തശേഷം ഡെപ്യൂട്ടി സ്പീക്കറെ തെരഞ്ഞെടുക്കുമെന്നും നായിഡു വ്യക്തമാക്കി. സ്പീക്കറുടെ ചുമതല നിര്‍വ്വഹിക്കുന്നതിനുവേണ്ടി മുതിര്‍ന്ന കോണ്‍ഗ്രസ്‌ നേതാവും മുന്‍ പാര്‍ലമെന്ററികാര്യ മന്ത്രിയുമായ കമല്‍നാഥിനെയാണ്‌ പ്രോടേം സ്പീക്കറായി നിയമിച്ചിരിക്കുന്നത്‌. 

യുപിഎ സര്‍ക്കാരില്‍ അവസാനം ചുമതലയേറ്റ നഗര വികസനകാര്യ മന്ത്രിയായിരുന്ന കമല്‍നാഥ്‌ 31 വര്‍ഷം ലോക്‍സഭാംഗമായി പ്രവര്‍ത്തിച്ചിട്ടുണ്ട്‌. അദ്ദേഹം ലോക്‍സഭയിലെ ഏറ്റവും മുതിര്‍ന്ന അംഗമാണെന്നും നായിഡു കൂട്ടിച്ചേര്‍ത്തു. അര്‍ജുന്‍ ചരണ്‍ സേതി, പി. എ. സാംഗ്മ, ബിരണ്‍ എന്നിവര്‍ കമല്‍നാഥിനെ പുതിയ അംഗങ്ങളുടെ സത്യപ്രതിജ്ഞാചടങ്ങിന്‌ സഹായിക്കുമെന്നും മന്ത്രി വ്യക്തമാക്കി. 

    
</TEXT>
</DOC>