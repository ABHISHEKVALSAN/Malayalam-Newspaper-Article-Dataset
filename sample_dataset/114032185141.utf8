<DOC>
<DOCNO>114032185141.utf8</DOCNO>
<TEXT>


           പ്രചാരണത്തിനിടെ തരൂരിെ‍ന്‍റ കണ്‍മുന്നിലിട്ട്‌ കോണ്‍ഗ്രസുകാര്‍ ഒരാളെ അടിച്ചുകൊന്നു    

Friday 21 March 2014 10:51 pm IST

        തിരുവനന്തപുരം: തിരുവനന്തപുരത്തെ യുഡിഎഫ്‌ സ്ഥാനാര്‍ത്ഥി ശശിതരൂരിന്റെ പ്രചരണത്തിനിടയില്‍ കോണ്‍ഗ്രസ്സുകാരുടെ മര്‍ദ്ദനമേറ്റയാള്‍ മരിച്ചു. ശശിതരൂരിന്റെ സാന്നിധ്യത്തിലാണ്‌ കോണ്‍ഗ്രസ്സുകാര്‍ മര്‍ദ്ദനമഴിച്ചുവിട്ടത്‌. അമ്പലത്തറ എസ്‌എം ലോക്‌ ജംങ്ങ്ഷിലെ മയൂഫ്കിംഗ്‌ ഹോട്ടലുടമ സലാമിന്റെ സഹോദരന്‍ പൂവ്വാര്‍ സ്വദേശി യൂസഫ്‌(55) ആണ്‌ മരിച്ചത്‌. 
ഇന്നലെ രാവിലെ 11 മണിക്കാണ്‌ അമ്പലത്തറയില്‍ ശശിതരൂരും കൂട്ടരും പ്രചാരണത്തിനെത്തിയത്‌. യൂസഫിന്റെ ഹോട്ടലില്‍ വോട്ട്‌ ചോദിക്കാന്‍ ചെന്നവരോട്‌ വീണ്ടും വന്നല്ലോ എന്ന്‌ യൂസഫ്‌ ചോദിച്ചു. ഇതിനിടെ ഹോട്ടലില്‍ പോസ്റ്റര്‍ പതിക്കാന്‍ ചിലര്‍ ശ്രമിച്ചു. ഇതിനെയും യൂസഫ്‌ തടഞ്ഞു. ഇപ്പോള്‍ ഹോട്ടലില്‍ വരുന്നവര്‍ പോലും വരാതിരിക്കുമെന്നും ഇയാള്‍ പറഞ്ഞുവത്രെ. ഇതേ തുടര്‍ന്ന്‌ കോണ്‍ഗ്രസ്സുകാര്‍ യൂസഫിനെ ക്രൂരമായി മര്‍ദ്ദിക്കുകയായിരുന്നു. ഹോട്ടല്‍ അടിച്ചു തകര്‍ക്കുകയും ചെയ്തു. മര്‍ദ്ദനമേറ്റ്‌ അവശതയിലായ യൂസഫ്‌ കുഴഞ്ഞു വീണു. ഇതെല്ലാം ശശിതരൂര്‍ നോക്കി നില്‍ക്കുകയായിരുന്നു. തരൂര്‍ കോണ്‍ഗ്രസ്സുകാരുടെ അക്രമം തടയാന്‍ ശ്രമിച്ചില്ല.
കുഴഞ്ഞു വീണ യൂസഫിനെ ഉടന്‍ ആശുപത്രിയിലേക്ക്‌ കൊണ്ടു പോയെങ്കിലും ജീവന്‍ രക്ഷിക്കാനായില്ല. വഴിമധ്യേ മരണം സംഭവിക്കുകയായിരുന്നു. പിന്നീട്‌ സ്വദേശമായ പൂവ്വാറിലേക്ക്‌ മൃതദേഹം കൊണ്ടു പോയി. 
യൂസഫിനെ മര്‍ദ്ദിക്കാന്‍ തരൂരാണ്‌ നേതൃത്വം നല്‍കിയതെന്ന്‌ ബിജെപി ആരോപിച്ചു. ദാരുണമായ സംഭവത്തെ കുറിച്ച്‌ അന്വേഷണം നടത്തണമെന്ന്‌ ബിജെപി വക്താവ്‌ വി.വി.രാജേഷ്‌ വാര്‍ത്താസമ്മേളനത്തില്‍ ആവശ്യപ്പെട്ടു. തരൂരും കോണ്‍ഗ്രസ്സുകാരും നടത്തുന്ന നരവേട്ടയുടെ ഉദാഹരണമാണ്‌ യൂസഫിന്റെ കൊലപാതകമെന്നും അദ്ദേഹം പറഞ്ഞു.
എന്നാല്‍ ഇത്തരത്തിലൊരു സംഭവം നടന്നിട്ടില്ലെന്നാണ്‌ പൊലീസിെ‍ന്‍റ ഭാഷ്യം.തരൂര്‍മടങ്ങിയ ശേഷം നെഞ്ചു വേദനയനുഭവപ്പെട്ട ഇയാള്‍ കുഴഞ്ഞു വീണു മരിക്കുകയായിരുന്നു. പൊലീസ്പറയുന്നു.
    
</TEXT>
</DOC>