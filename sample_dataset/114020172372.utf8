<DOC>
<DOCNO>114020172372.utf8</DOCNO>
<TEXT>


           കെജ്‌രിവാളിനെതിരെ നിതിന്‍‌ഗഡ്കരി വക്കീല്‍നോട്ടീസയച്ചു     

Saturday 1 February 2014 3:17 pm IST

ന്യൂദല്‍ഹി: ദല്‍ഹി മുഖ്യമന്ത്രി അരവിന്ദ് കെജ്‌രിവാളിനെതിരെ ബിജെപിയുടെ മുന്‍ ദേശീയ അധ്യക്ഷന്‍ നിതിന്‍ ഗഡ്കരി നോട്ടീസയച്ചു. എഎപി പുറത്തിറക്കിയ രാജ്യത്തെ അഴിമതിക്കാരുടെ പട്ടികയില്‍ ഗഡ്കരിയുടെ പേര് ഉള്‍പ്പെടുത്തിയിരുന്നു. മൂന്ന് ദിവസത്തിനകം അഴിമതി പട്ടികയില്‍ നിന്നും പേര് നീക്കണമെന്ന് ആവശ്യപ്പെട്ട് തന്റെ അഭിഭാഷകന്‍ മുഖേനയാണ് ഗഡ്കരി വക്കീല്‍ നോട്ടീസ് അയച്ചത്.

നടപടിയില്ലെങ്കില്‍ നിയമപരമായി മുന്നോട്ട് പോകുമെന്നും അറിയിച്ചിട്ടുണ്ട്. അപകീര്‍ത്തിപ്പെടുത്തുന്നതും വിദ്വേഷമുളവാക്കുന്നതുമായ പരാമര്‍ശങ്ങള്‍ മാധ്യമങ്ങളുടെ മുന്‍പില്‍ വച്ച് പിന്‍വലിക്കണമെന്നും ഗഡ്കരി ആവശ്യപ്പെട്ടു. അടിസ്ഥാനരഹിതമായ ആരോപണങ്ങള്‍ ഉന്നയിച്ച് സമൂഹത്തിലുള്ള തന്റെ പ്രതിഛായ തകര്‍ക്കാനാണ് കെജ് രിവാളിന്റെ ശ്രമമെന്നും വക്കീല്‍ നോട്ടീസില്‍ ഗഡ്കരി പറയുന്നു. 

വെള്ളിയാഴ്ച ആം ആദ്മി പ്രവര്‍ത്തകരെ അഭിസംബോധന ചെയ്യുന്നതിനിടെയാണ് കെജ്‌രിവാള്‍ മുതിര്‍ന്ന നേതാക്കളുള്‍പ്പെടുന്ന അഴിമതിക്കാരുടെ പട്ടിക പ്രസിദ്ധീകരിച്ചത്. തിരഞ്ഞെടുപ്പില്‍ അവര്‍ക്കെതിരെയാകും പ്രവര്‍ത്തനങ്ങളെന്നും കെജ്‌രിവാള്‍ പ്രഖ്യാപിച്ചിരുന്നു. കോണ്‍ഗ്രസ് വൈസ് പ്രസിഡന്റ് രാഹുല്‍ ഗാന്ധി, കേന്ദ്രമന്ത്രി കമല്‍നാഥ്, ഫറൂഖ് അബ്ദുള്ള, കപില്‍ സിബല്‍ എന്നിവരൊക്കെ പട്ടികയില്‍ ഇടം നേടിയിരുന്നു.

543 ലോക്‌സഭ തിരഞ്ഞെടുപ്പില്‍ 350 സീറ്റുകളില്‍ മത്സരിക്കുമെന്ന് വ്യാഴാഴ്ച ആം ആദ്മി പാര്‍ട്ടി പ്രഖ്യാപിച്ചതിനു പിന്നാലെയായിരുന്നു ആരോപണം.

 
    
</TEXT>
</DOC>