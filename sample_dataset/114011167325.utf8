<DOC>
<DOCNO>114011167325.utf8</DOCNO>
<TEXT>


           പത്മ പുരസ്കാരം: ദീപിക പള്ളിക്കല്‍ സാധ്യതാ പട്ടികയില്‍    

Saturday 11 January 2014 2:27 pm IST

ന്യൂദല്‍ഹി: പത്മാ പുരസ്‌കാരങ്ങള്‍ക്കുളള അവസാന സാധ്യതാ പട്ടികയില്‍ മലയാളി സ്‌ക്വാഷ് താരം ദീപിക പള്ളിക്കല്‍, ബോളിവുഡ് താരം വിദ്യാ ബാലന്‍ എന്നിവര്‍ ഇടം നേടി. പട്ടികയിലെ ഏറ്റവും പ്രായം കുറഞ്ഞ വ്യക്തിയാണ് ദീപിക പള്ളിക്കല്‍. 

ദീപികയ്ക്ക് പുറമെ ക്രിക്കറ്റ് താരം യുവരാജ് സിംഗ്, ടെന്നീസ് താരം ലിയാണ്ടര്‍ പെയ്‌സ്, എന്നിവരാണ് പട്ടികയില്‍ ഉള്ള കായിക താരങ്ങള്‍. പത്മഭൂഷണ് പരിഗണിക്കുന്നവരുടെ പട്ടികയില്‍ കമലഹാസന്‍, മിഥുന്‍ ചക്രവര്‍ത്തി എന്നിവരുണ്ട്. ജസ്റ്റിസ് ജെ എസ് വര്‍മ്മ, യുക്തിവാദിയും സാമൂഹ്യപ്രവര്‍ത്തകനുമായ എന്‍ എ ദാബോല്‍ക്കര്‍ എന്നിവര്‍ക്ക് മരണാനന്തര ബഹുമതിയായി പത്മവിഭൂഷണ്‍ പ്രഖ്യാപിച്ചേക്കും. 

ആകെ നൂറ്റി മുപ്പത്തിമൂന്ന് പേരാണ് അവസാന സാധ്യതാ പട്ടികയില്‍ ഉള്ളത്. പ്രധാനമന്ത്രിയുടെ പ്രിന്‍സിപ്പല്‍ സെക്രട്ടറിയുടെ അധ്യക്ഷതയിലുള്ള സമിതി ഇതില്‍ നൂറോളം പേര്‍ക്ക് പത്മ അവാര്‍ഡുകള്‍ ശുപാര്‍ശ ചെയ്യും.
    
</TEXT>
</DOC>