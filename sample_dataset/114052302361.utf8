<DOC>
<DOCNO>114052302361.utf8</DOCNO>
<TEXT>


           അഫ്ഗാനിലെ ഇന്ത്യന്‍ കോണ്‍സുലേറ്റില്‍ ഭീകരാക്രമണം    

Friday 23 May 2014 10:45 pm IST

ഹീരത്ത്‌: അഫ്ഗാന്‍ നഗരത്തിലെ ഇന്ത്യന്‍ കോണ്‍സുലേറ്റിനുനേരെ ഭീകരരുടെ വെടിവെപ്പ്‌. അക്രമികളില്‍ മൂന്നുപേര്‍ കൊല്ലപ്പെട്ടു. ഇന്‍ഡോ ടിബറ്റന്‍ ബോര്‍ഡര്‍ പൊലീസിലെ ഒരാളും അഫ്ഗാന്‍ പൊലീസിലെ രണ്ടുപേരും കൊല്ലപ്പെട്ടു. 
തോക്കുധാരികളായ മൂന്നുപേര്‍ കോണ്‍സുലേറ്റിന്റെ ഉള്ളിലേയ്ക്ക്‌ കയറി വെടിവെച്ചു. ഇത്‌ പരാജയപ്പെട്ടതിനെ തുടര്‍ന്ന്‌ അടുത്തുള്ള കെട്ടിടത്തില്‍ കയറി വീണ്ടും വെടിയുതിര്‍ക്കുകയായിരുന്നു. പുലര്‍ച്ചെ 3. 30 ഓടുകൂടി തുടങ്ങിയ ആക്രമണം മണിക്കൂറുകളോളം നീണ്ടുനിന്നു. ഇന്‍ഡോ തിബറ്റന്‍ ബോര്‍ഡര്‍ പൊലീസും അഫ്ഗാന്‍ പട്ടാളക്കാരും സംയുക്തമായാണ്‌ ഭീകരരെ നേരിട്ടത്‌. കോണ്‍സുലേറ്റ്‌ പരിസരത്ത്‌ സുരക്ഷ ശക്തമാക്കിയിട്ടുണ്ട്‌. കോണ്‍സുലേറ്റിലുള്ള നയതന്ത്ര ഉദ്യോഗസ്ഥര്‍ സുരക്ഷിതരാണെന്ന്‌ ഇന്ത്യന്‍ വിദേശകാര്യ മന്ത്രാലയം അറിയിച്ചു. വിദേശകാര്യ സെക്രട്ടറി സുജാത സിങ്‌ സംഭവത്തെക്കുറിച്ച്‌ റിപ്പോര്‍ട്ട്‌ തേടി. 
ഇന്ത്യയുടെ നിയുക്ത പ്രധാനമന്ത്രി നരേന്ദ്രമോദി അഫ്ഗാനിസ്ഥാനിലുള്ള ഇന്ത്യന്‍ അംബാസഡറുമായി സംസാരിച്ചു. അഫ്ഗാന്‍ പ്രധാനമന്ത്രി ഹമീദ്‌ കര്‍സായി എല്ലാവിധ സഹായങ്ങളും ഏര്‍പ്പെടുത്തിയതില്‍ മോദി നന്ദി പറഞ്ഞു. അഫ്ഗാനിലെ ഹീരത്തിലെ ഇന്ത്യന്‍ കോണ്‍സുലേറ്റ്‌ ആക്രമിച്ചവരെ ഉടന്‍ കണ്ടെത്തി ശിക്ഷിക്കുമെന്ന്‌ മോദി ട്വിറ്ററില്‍ രേഖപ്പെടുത്തിയിട്ടുണ്ട്‌. ഇറാന്‍ അതിര്‍ത്തിക്കടുത്താണ്‌ ഹീരത്ത്‌ നഗരം. ഇതേ നഗരത്തിലുള്ള അമേരിക്കന്‍ കോണ്‍സുലേറ്റിനുനേരെയും മുമ്പ്‌ ആക്രമണം നടന്നിട്ടുണ്ട്‌. 2013 ആഗസ്തില്‍ ഇന്ത്യന്‍ കോണ്‍സുലേറ്റിനുനേരെ ഉണ്ടായ ആക്രമണത്തില്‍ ആറുകുട്ടികള്‍ ഉള്‍പ്പെടെ ഒമ്പതുപേര്‍ കൊല്ലപ്പെട്ടിരുന്നു. കാബൂളിലുള്ള ഇന്ത്യന്‍ എംബസിക്കുനേരെ 2008ലും 2009ലും നടന്ന ആക്രമണങ്ങളില്‍ 75 പേര്‍ കൊല്ലപ്പെട്ടിരുന്നു.
    
</TEXT>
</DOC>