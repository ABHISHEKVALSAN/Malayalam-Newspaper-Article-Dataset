<DOC>
<DOCNO>114042393721.utf8</DOCNO>
<TEXT>


           സര്‍ക്കാര്‍ പരസ്യങ്ങളുടെ ദുരുപയോഗം: ഉചിതമായ മാര്‍ഗനിര്‍ദേശം വേണമെന്ന് സുപ്രീംകോടതി    

Wednesday 23 April 2014 3:49 pm IST

ന്യുദല്‍ഹി:  രാഷ്ട്രീയ നേതാക്കളുടെ പ്രശസ്തിക്കു വേണ്ടി സര്‍ക്കാര്‍ പണം ഉപയോഗിച്ച് നല്‍കുന്ന പരസ്യങ്ങള്‍ ദുരുപയോഗിക്കുന്നത് തടയാന്‍ ഉചിതമായ മാര്‍ഗനിര്‍ദേശം വേണമെന്ന് സുപ്രീം കോടതി. നിലവിലുള്ള മാര്‍ഗദിര്‍ദേശങ്ങള്‍ പ്രായോഗികമല്ല. പതിയ മാര്‍ഗനിര്‍ദേശങ്ങള്‍ സമര്‍പ്പിക്കുന്നതിന് കോടതി മൂന്നംഗ സമിതിയെ നിയോഗിച്ചു.

നാഷണല്‍ ജുഡീഷല്‍ അക്കാദമി മുന്‍ ഡയറക്ടര്‍ എന്‍.ആര്‍ മാധവമേനോന്‍, ലോക്‌സഭ മുന്‍ സെക്രട്ടറി ടി.കെ വിശ്വനാഥന്‍, സുപ്രീം കോടതി മുതിര്‍ന്ന അഭിഭാഷകന്‍ രഞ്ജിത് കുമാര്‍ എന്നിവരാണ് സമിതിയിലെ അംഗങ്ങള്‍. മൂന്ന് മാസത്തിനകം റിപ്പോര്‍ട്ട് സമര്‍പ്പിക്കാന്‍ സമിതിക്ക് നിര്‍ദ്ദേശം നല്‍കിയിട്ടുണ്ട്. മാര്‍ഗരേഖ തയാറാക്കാനായി ആവശ്യമായ രേഖകള്‍ കേന്ദ്ര വാര്‍ത്തവിതരണ മന്ത്രാലയം സെക്രട്ടറി ലഭ്യമാക്കണം. സമിതി നല്‍കുന്ന മാര്‍ഗരേഖയുടെ അടിസ്ഥാനത്തില്‍ ഈ കേസ് വീണ്ടും സുപ്രീംകോടതി പരിഗണിക്കും.

തെരഞ്ഞെടുപ്പ് വേളകളിലും മറ്റും സര്‍ക്കാര്‍ പരസ്യങ്ങളില്‍ രാഷ്ട്രീയ നേതാക്കളുടെ ചിത്രം ഉള്‍പ്പെടുത്തുന്നത് നിയന്ത്രിക്കണമെന്നാവശ്യപ്പെട്ട് സമര്‍പ്പിച്ച പൊതു താല്‍പര്യ ഹര്‍ജിയിലാണ് ചീഫ് ജസ്റ്റീസ് പി.സദാശിവം അധ്യക്ഷനായ ബെഞ്ചിന്റെ ഉത്തരവ്. സര്‍ക്കാര്‍ പരസ്യങ്ങള്‍ ഏതെല്ലാം സാഹചര്യത്തിലാണു നല്‍കേണ്ടത്, പരസ്യം നല്‍കുമ്പോള്‍ മന്ത്രിമാരുടേയോ, രാഷ്ട്രീയ പ്രമുഖരുടേയോ ചിത്രങ്ങള്‍ ഉള്‍പ്പെടുത്താന്‍ സാധിക്കുമോ എന്ന കാര്യങ്ങളൊക്കെ വിശദമായി പരിശോധിച്ച് മാര്‍ഗ്ഗരേഖ തയ്യാറാക്കാനാണ് മൂന്നംഗ സമിതിയോട് കോടതി നിര്‍ദ്ദേശിച്ചിരിക്കുന്നത്.

ജന്മദിനത്തിലും, തെരഞ്ഞെടുപ്പുകാലത്തും രാഷ്ട്രീയ നേതാക്കളുടെ പ്രശസ്തിക്കു വേണ്ടി വര്‍ത്തമാന പത്രങ്ങളിലും മറ്റും പരസ്യംനല്‍കാന്‍ സര്‍ക്കാര്‍ ഖജനാവില്‍ നിന്നു കോടിക്കണക്കിന് രൂപയാണു ചിലവാക്കുന്നതെന്നും, ഇതു തടയാന്‍ നടപടി വേണമെന്നും ചൂണ്ടിക്കാട്ടി കോമണ്‍ കോസ് എന്ന സംഘടനയാണു സുപ്രീംകോടതിയെ സമീപിച്ചത്.  രാഷ്ട്രീയ ലക്ഷ്യത്തോടെ സര്‍ക്കാര്‍ ഫണ്ട് പരസ്യങ്ങള്‍ക്ക് ഉപയോഗിക്കുന്നത് തടയാന്‍ വിദേശ രാജ്യങ്ങളിലെ മാതൃക സ്വീകരിക്കണമെന്ന് ഹര്‍ജിയില്‍ ചൂണ്ടിക്കാട്ടിയിരുന്നു.

അതേസമയം സര്‍ക്കാര്‍ പരസ്യങ്ങളില്‍ നിന്ന് നേതാക്കളുടെ ചിത്രം ഒഴിവാക്കാന്‍ കഴിയില്ലെന്നായിരുന്നു കേന്ദ്രസര്‍ക്കാര്‍ നിലപാട്. എന്നാല്‍ ഇത് ഭരണഘടനയുടെ പതിനാലാം വകുപ്പിന്റെ ലംഘനമാണെന്ന് കോടതി വിലയിരുത്തി.
    
</TEXT>
</DOC>