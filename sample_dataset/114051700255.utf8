<DOC>
<DOCNO>114051700255.utf8</DOCNO>
<TEXT>


           മഹാരാഷ്ട്രയില്‍ ബിജെപിയുടെ 'മഹാസഖ്യം'; കോണ്‍ഗ്രസ്‌ നാമാവശേഷമായി    

Saturday 17 May 2014 11:01 am IST

മുംബൈ: മഹാരാഷ്ട്രത്തില്‍ ബിജെപി-ശിവസേനാ നേതൃത്വത്തിലുള്ള മഹാസഖ്യം വന്‍ വിജയം നേടി. 15 വര്‍ഷമായി സംസ്ഥാനം ഭരിക്കുന്ന കോണ്‍ഗ്രസ്‌-എന്‍സിപി സഖ്യത്തെയാണ്‌ സംസ്ഥാന രാഷ്ട്രീയത്തില്‍ നിഷ്പ്രഭമാക്കിക്കൊണ്ട്‌ ദേശമാസകലം നടക്കുന്ന ബിജെപി തരംഗം മഹാരാഷ്ട്രയിലും ആഞ്ഞടിച്ചത്‌. ഭരണകൂട സാധ്യതകള്‍ ദുരുപയോഗം ചെയ്തുകൊണ്ട്‌ 17 ലക്ഷം വോട്ടുകള്‍ അവസാന നിമിഷങ്ങളില്‍ വോട്ടര്‍പട്ടികയില്‍ നിന്ന്‌ നീക്കംചെയ്തതടക്കമുള്ള അട്ടിമറികളെ അതിജീവിച്ചാണ്‌ മഹാസഖ്യം ചരിത്രവിജയം നേടിയത്‌. മഹാരാഷ്ട്രയുടെ മണ്ണിലെ ദേശീയ ശക്തികളുടെ വിജയമാണ്‌ ഈ തെരെഞ്ഞെടുപ്പ്‌ പ്രഖ്യാപിക്കുന്നത്‌.

ആകെ 48 സീറ്റുകളില്‍ മഹാസഖ്യം 42 സീറ്റുകള്‍ നേടി. ഇതില്‍ ബിജെപിക്ക്‌ 23, ശിവസേന 18, 1 ഷേത്കാരി സംഘടന എന്നിവ നേടി. നാല്‌ സീറ്റ്‌ എന്‍സിപി നേടിയപ്പോള്‍ 2 സീറ്റുകള്‍ മാത്രമാണ്‌ കോണ്‍ഗ്രസിന്‌ നേടാന്‍ കഴിഞ്ഞത്‌. 2009ലെ തെരഞ്ഞെടുപ്പില്‍ ബിജെപിക്ക്‌ 18 സീറ്റും ശിവസേനക്ക്‌ 5 സീറ്റും ആണ്‌ ലഭിച്ചിരുന്നത്‌. നാഗ്പൂരില്‍ നിധിന്‍ ഗഡ്ഗരി 2,84,828 വോട്ടിനും മുംബൈ നോര്‍ത്ത്‌ സെന്ററില്‍ പൂനംമഹാജന്‍ 1,86,771 വോട്ടിനും നന്ദര്‍ഭറില്‍ ഡോ.ഹിനാഗാവിത്‌ 1,06,905 വോട്ട്‌ ഭൂരിപക്ഷത്തിലും വിജയം കൊയ്തു.

മുംബൈ, കോംഗ്കണ്‍, വിദര്‍ഭ, നാഗപ്പൂര്‍ മേഖലകളില്‍ മുഴുവന്‍ ബിജെപി വിജയം കൊയ്തുവെന്നതാണ്‌ ബിജെപി സഖ്യത്തിന്റെ ഇത്തവണത്തെ വിജയത്തിന്റെ പ്രത്യേകത. കഴിഞ്ഞ 15 വര്‍ഷത്തെ മഹാരാഷ്ട്രയിലെ അഴിമതി നിറഞ്ഞ കോണ്‍ഗ്രസ്‌ ഭരണത്തിനെതിരെ ശിവസേന-ബിജെപി സഖ്യത്തിന്റെ ചിട്ടയായ പ്രചാരണവും പ്രവര്‍ത്തനവും വഴി അട്ടിമറിക്കാന്‍ കഴിഞ്ഞത്‌. മോദി തരംഗത്തില്‍ മഹാരാഷ്ട്രയിലെ ഗ്രാമീണ-നഗരമേഖലകളിലെ യുവ വോട്ടര്‍മാര്‍ ബിജെപിക്ക്‌ പിന്നില്‍ അണിനിരന്നു.

മഹാരാഷ്ട്രയില്‍ മോദിതരംഗമല്ല സുനാമിയാണ്‌ ആഞ്ഞടിച്ചതെന്ന്‌ ബിജെപി സംസ്ഥാന സംഘടനാ സെക്രട്ടറി പ്രൊഫ. രവീന്ദ്രന്‍ ഭൂസാരിയ പറഞ്ഞു. പൃഥ്വീരാജ്‌ ചൗഹാന്‍ സര്‍ക്കാറിന്റെ അഴിമതി നിറഞ്ഞ ഭരണത്തിനെതിരായ വിധിയെഴുത്തുകൂടിയാണിത്‌. ഭാരതത്തിന്റെ സാമ്പത്തിക തലസ്ഥാനം വികസനമുരടിപ്പിലായിരുന്നു ബിജെപി സര്‍ക്കാര്‍ നടപ്പിലാക്കിയ കൃഷ്ണവാലി ജലസേചന പദ്ധതി കോണ്‍ഗ്രസ്‌ സര്‍ക്കാര്‍ നിര്‍ത്തിവെച്ചു. കര്‍ഷകരുടെ ദുരിതം വര്‍ദ്ധിച്ചു. വിദര്‍ഭയില്‍ ആത്മഹത്യചെയ്യേണ്ടിവന്ന കര്‍ഷകരുടെ കുടുംബങ്ങളുടെ കണ്ണുനീരിന്റെ പ്രതികാരമാണ്‌ ഈ തെരെഞ്ഞെടുപ്പ്‌ ഫലം. അദ്ദേഹം പറഞ്ഞു.

മഹാരാഷ്ട്ര സംസ്ഥാനത്തെ സാമുദായിക ഘടകങ്ങളെ ഗുണപരമായി സംയോജിപ്പിക്കാന്‍ കഴിഞ്ഞതാണ്‌ മഹാ സഖ്യത്തിന്റെ നേട്ടമെന്ന്‌ നിരീക്ഷകര്‍ വിലയിരുത്തുന്നു. രാംദാസ്‌ അത്‌വാലെയുടെ നേതൃത്വത്തിലുള്ള ആര്‍പിഐക്ക്‌ കോംഗ്കണ്‍, പശ്ചിമ മറാത്ത, നോര്‍ത്ത്‌ മഹാരാഷ്ട്ര എന്നിവിടങ്ങളില്‍ ഉള്ള സ്വാധീനം മഹാസഖ്യത്തിന്‌ ഗുണംചെയ്തു. പിന്നോക്ക വിഭാഗങ്ങളുടെ ശക്തമായ പിന്തുണയാണ്‌ ഇത്തവണ ബിജെപി സഖ്യത്തിനു ലഭിച്ചത്‌. കര്‍ഷകരുടെ സംഘടനായ സ്വാഭിമാന ഷേത്കാരി സംഘടന മഹാസഖ്യത്തില്‍ അണിനിരന്നതോടെ കര്‍ഷകരുടെ പിന്തുണയും സഖ്യത്തിന്‌ സമ്പാദിക്കാന്‍ കഴിഞ്ഞു. മറാത്ത വിഭാഗം കഴിഞ്ഞാല്‍ സംസ്ഥാനത്തെ ഏറ്റവും കൂടുതലുള്ള ഗുജറാത്തികളുടെ ഇടയില്‍നിന്നും മഹാസഖ്യം സ്ഥാനാര്‍ത്ഥികളെ നിര്‍ത്തി. ദക്ഷിണ ഭാരതീയരുടെ പിന്തുണയും ഇത്തവണ ബിജെപിക്ക്‌ സഹായകരമായി. ശിവസേനയില്‍ നിന്ന്‌ വിഘടിച്ചുപോയ മഹാരാഷ്ട്ര നവനിര്‍മ്മാണ്‍സമിതി മഹാസഖ്യത്തിന്റെ മുന്നേറ്റത്തെ നഗരങ്ങളിലെങ്കിലും തടയുമെന്നായിരുന്നു രാഷ്ട്രീയ നിരീക്ഷകര്‍ അവസാന നിമിഷംവരെ വിലയിരുത്തിയത്‌. എന്നാല്‍ മുംബൈയിലടക്കം നഗരകേന്ദ്രങ്ങളിലെ മുഴുവന്‍ സീറ്റുകളും ബിജെപി കരസ്ഥമാക്കി. 

ഗോപിനാഥ്മുണ്ടെ, നിതിന്‍ഗഡ്കരി തുടങ്ങിയ പ്രമുഖ നേതാക്കളുടെ നേതൃത്വത്തില്‍ പ്രചണ്ഡമായ പ്രചാരണമാണ്‌ ബിജെപി സഖ്യത്തെ മഹാരാഷ്ട്രത്തില്‍ വിജയകിരീടം അണിയിച്ചത്‌. ലോക്സഭാ തെരഞ്ഞെടുപ്പിലെ വന്‍ വിജയം നവംബറില്‍ നടക്കാനിരിക്കുന്ന സംസ്ഥാന തെരഞ്ഞെടുപ്പിലും ആവര്‍ത്തിക്കാനുള്ള തിരക്കിലാണ്‌ മഹാരാഷ്ട്രയിലെ ബിജെപി ശിവസേന പ്രവര്‍ത്തകര്‍. ഗോവയിലെ രണ്ട്‌ സീറ്റുകളും ബിജെപി തൂത്തുവാരി. നോര്‍ത്ത്‌ ഗോവയില്‍ ശ്രീപാദനായിക്‌ 1,05,599 വോട്ടു ഭൂരിപക്ഷത്തിലും സൗത്ത്‌ ഗോവയില്‍ ഡോ. നരേന്ദ്രകേശവന്‍ 32,330 വോട്ടുഭൂരിപക്ഷത്തിലും വിജയിച്ചു.
സ്വന്തം ലേഖകന്‍

</TEXT>
</DOC>