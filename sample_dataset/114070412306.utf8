<DOC>
<DOCNO>114070412306.utf8</DOCNO>
<TEXT>


           വിവേകാനന്ദ ദര്‍ശനങ്ങള്‍ ഭാരതത്തിന്റെ രക്ഷാകവചം: പി. പരമേശ്വരന്‍    

Friday 4 July 2014 10:26 pm IST

കൊച്ചി: വിശ്വ സമൂഹത്തിന് ആധ്യാത്മികതയുടെ അന്തസത്ത പകര്‍ന്നു നല്‍കിയ മഹാത്മാവാണ് സ്വാമി വിവേകാനന്ദനെന്ന് ഭാരതീയ വിചാരകേന്ദ്രം ഡയറക്ടര്‍ പി. പരമേശ്വരന്‍ ചൂണ്ടിക്കാട്ടി. ഭാരത് വികാസ് പരിഷത്തിന്റെ നേതൃത്വത്തില്‍ എറണാകുളം ബോട്ട്‌ജെട്ടിയില്‍ സംഘടിപ്പിച്ച സ്വാമി വിവേകാനന്ദന്റെ സമാധിദിനാചരണ ചടങ്ങില്‍ സംസാരിക്കുകയായിരുന്നു അദ്ദേഹം. സ്വതന്ത്രഭാരതത്തിന്റെയും സനാതനധര്‍മ്മത്തിന്റെയും രക്ഷാകവചമാണ് സ്വാമികളുടെ ദര്‍ശനങ്ങള്‍. സ്വാമികളുടെ വീക്ഷണങ്ങളും ചിന്തകളുമാണ് ഭാരതത്തിന്റെ സ്വാതന്ത്ര്യത്തിന് കാരണമായതെന്നും സി. രാജഗോപാലാചാരി, മഹാത്മാഗാന്ധി എന്നിവരുടെ ദേശഭക്തിയുടെ ജ്വലിക്കുന്ന ഉറവിടം വിവേകാനന്ദ സൂക്തങ്ങളായിരുന്നുവെന്നും അദ്ദേഹം അഭിപ്രായപ്പെട്ടു.
1947 ല്‍ ഭാരതം സ്വാതന്ത്ര്യം നേടിയെങ്കിലും രാഷ്ട്രീയമായി നാം അടിമകളായി കഴിഞ്ഞിരുന്നു. എന്നാല്‍ ഇപ്പോഴത്തെ രാഷ്ട്രീയ സ്ഥിതിഗതികള്‍  മാറ്റത്തിന്റെ സൂചനയാണ് നല്‍കുന്നത്. ആധ്യാത്മികതയുടെ അര്‍ത്ഥം പൂര്‍ണമായും ഉള്‍ക്കൊണ്ട ഒരു ഭരണാധികാരിയെയാണ് നമുക്ക് ലഭിച്ചിരിക്കുന്നത്. ആധ്യാത്മികതയുടെ അന്തസത്ത ഉള്‍ക്കൊണ്ട ഒരു സമൂഹത്തിനേ വിശ്വശാന്തിക്കായി പ്രവര്‍ത്തിക്കാന്‍ സാധിക്കൂ. ഭാരതം ഈ അവസരത്തില്‍ ഇതിന്റെ അന്തസത്ത ഉള്‍ക്കൊണ്ട് വിശ്വസമൂഹത്തിന് വഴികാട്ടിയാകണം. സ്വാമികള്‍ ഉദ്ദേശിച്ചതും ഇതാണ്. വ്യക്തികള്‍ ഓരോരുത്തരും ഇതിനായി സമര്‍പ്പിക്കണമെന്ന് പരമേശ്വരന്‍ ആവശ്യപ്പെട്ടു.
ചടങ്ങില്‍ ജിസിഡിഎ ചെയര്‍മാന്‍ എന്‍. വേണുഗോപാല്‍, ബിജെപി സംസ്ഥാന ജനറല്‍ സെക്രട്ടറി എ.എന്‍. രാധാകൃഷ്ണന്‍, കെ.പി. ഹരിഹരകുമാര്‍, പി.വി. അതികായന്‍, അഡ്വ. പി.എസ്. ഗോപിനാഥന്‍, എന്‍. രാജഗോപാലപൈ, ജി. സതീഷ്‌കുമാര്‍, സി.ജി. രാജഗോപാല്‍, കെ. ലക്ഷ്മീനാരായണന്‍, ഏലൂര്‍ ഗോപിനാഥ്, കാ.ഭാ. സുരേന്ദ്രന്‍, വാ. ലക്ഷ്മണപ്രഭു, എന്‍. ഗോപകുമാര്‍, കുരുവിള മാത്യൂസ്, ജയപ്രകാശ് എന്നിവര്‍ സംസാരിച്ചു.
    
</TEXT>
</DOC>