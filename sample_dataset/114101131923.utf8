<DOC>
<DOCNO>114101131923.utf8</DOCNO>
<TEXT>


           വ്യത്യസ്ത സമൂഹങ്ങളുടെ സഹകരണം രാഷ്ട്രപുരോഗതിക്ക് അനിവാര്യം: എം. രാധാകൃഷ്ണന്‍    

Saturday 11 October 2014 9:56 pm IST

        പാലക്കാട്: സഹകരണം എന്ന വാക്കിന്റെ അര്‍ത്ഥം ഒന്നിച്ചുനില്‍ക്കലാണെന്നും വ്യത്യസ്ത ആശയങ്ങള്‍ ഒന്നിച്ച് നില്‍ക്കേണ്ടത് രാഷ്ട്രപുരോഗതിക്ക് അനിവാര്യമാണെന്നും ആര്‍എസ്എസ് പ്രാന്തസഹകാര്യവാഹ് എം. രാധാകൃഷ്ണന്‍ പറഞ്ഞു.
സഹകാര്‍ഭാരതി സംസ്ഥാന പഠനശിബിരത്തില്‍ കാര്യകര്‍ത്താവ് എന്ന വിഷയത്തില്‍ പ്രഭാഷണം നടത്തുകയായിരുന്നു.

ഐക്യരാഷ്ട്രസഭയില്‍ പ്രധാനമന്ത്രി മോദി നടത്തിയ പ്രസംഗം ലോകശ്രദ്ധപിടിച്ചുപറ്റിയത് സഹകരണത്തിന്റെ ശബ്ദമായതുകൊണ്ടാണ്. വിവിധ രാഷ്ട്രങ്ങള്‍ വിവിധ ഗ്രൂപ്പുകളായി നില്‍ക്കുന്നതെന്തിന്; സമാന വിഷയങ്ങളില്‍ സര്‍വ്വരാജ്യങ്ങളും പരസ്പരം സഹകരിച്ച് നിന്നുകൂടെ എന്നാണ് മോദി ആരാഞ്ഞത്. രാഷ്ട്രങ്ങളുടെ ഈ സഹകരണത്തിന് വേദിയൊരുക്കാന്‍ ഐക്യരാഷ്ട്രസഭ മുന്‍കൈയെടുക്കണമെന്നും മോദി ചൂണ്ടിക്കാട്ടി.

പൗരാണികമായ ഭാരതദര്‍ശനത്തിലെ സഹകരണം എന്ന ആശയമാണ് പ്രധാനമന്ത്രി ലോകത്തിനു മുന്നില്‍ വച്ചത്.
നേതൃഗുണമാണ് കാര്യകര്‍ത്താവിന്റെ പ്രധാന ഗുണം. വാര്‍ത്താമാധ്യമങ്ങളില്‍ നിറഞ്ഞു നില്‍ക്കുക എന്നതാണ് ഇന്ന് പലരും കാണുന്ന നേതൃഗുണം. കാര്യകര്‍ത്താവ് നേതാവാകുമ്പോള്‍ ഈ പ്രവണത അനാശാസ്യമാണ്. അത്തരം നേതാക്കള്‍ ഞാന്‍, എനിക്ക് എന്ന ചിന്തയല്ലാതെ സംഘടനയെയോ സമൂഹത്തെയോ കുറിച്ച് ചിന്തിക്കില്ല. ജില്ലാ, സംസ്ഥാന, ദേശീയ നേതാവ് എന്ന വിശേഷണങ്ങള്‍ അര്‍ത്ഥശൂന്യമാണ്. ചുറ്റുമുള്ള ജനങ്ങളുടെ വേദന കാണാന്‍ കഴിയുന്നതാണ് നേതൃപാടവം.

സമൂഹത്തില്‍ ഇടപെടുന്ന സഹകരണപ്രസ്ഥാനത്തിന് സമൂഹത്തിലെ ജീര്‍ണ്ണതകള്‍ക്കെതിരെ സക്രിയമായി ഇടപെടാനും കഴിയും. സഹകാരികള്‍ നേതാക്കളായാല്‍ സമൂഹത്തിന് കൂടുതല്‍ ഗുണം ലഭിക്കും എം. രാധാകൃഷ്ണന്‍ പറഞ്ഞു.
    
</TEXT>
</DOC>