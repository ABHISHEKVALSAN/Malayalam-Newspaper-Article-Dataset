<DOC>
<DOCNO>114010265121.utf8</DOCNO>
<TEXT>


           ചികിത്സാ സൗകര്യങ്ങള്‍ ഒരുക്കുന്നതില്‍ ആരോഗ്യവകുപ്പിന്‌ വീഴ്ച    

Thursday 2 January 2014 10:09 pm IST

        ശബരിമല: സന്നിധാനത്തും പമ്പയിലും ഹൃദ്രോഗ മരണങ്ങള്‍ ഏറിയിട്ടും ഫലപ്രധമായ ചികിത്സാസൗകര്യം ഒരുക്കുന്നതില്‍ ആരോഗ്യവകുപ്പിന്‌ കഴിയുന്നില്ലന്നാരോപണമുയരുന്നു. ഇതുവരെ മുപ്പതോളം അയ്യപ്പ ഭക്തരാണ്‌ ഹൃദയസംബന്ധമായതകരാറുകള്‍ മൂലം മരിച്ചത്‌. ഭക്തരുടെക്ലേശങ്ങള്‍ മനസിലാക്കിആരോഗ്യവകുപ്പ്‌ മതിയായ സംവിധാനങ്ങള്‍ ഒരുക്കിയിരുന്നുവെങ്കില്‍ പലരുടേയും ജീവന്‍ രക്ഷിക്കാമായിരുന്നു. ഭക്തര്‍തിങ്ങിനില്‍ക്കുന്ന പമ്പ മുതല്‍ സന്നിധാനംവരെയുള്ള കാനനപാതകളില്‍ അടിയന്തരചികിത്സസംവിധാനത്തിനുളള ഓട്ടോമേറ്റഡ്‌ എക്സ്റ്റേണല്‍ ഡി ഫിബിലേറ്റര്‍(എ ഇ ഡി) ക്രമീകരിക്കാതിരുന്നതും ആരോഗ്യവകുപ്പിന്റെ വീഴ്ചയാണ്‌. കുഴഞ്ഞുവീഴുന്നവരുടെ ഹൃദയമിടിപ്പ്‌ നിലയ്ക്കാതെ ജീവന്‍ സംരക്ഷിക്കുവാന്‍ സഹായിക്കുന്ന വംവിധാനമാണ്‌ എഇഡി. ഡോക്ടറുടെ സഹായമില്ലാതെ പരിശീലനം നേടിയ ഏതൊരാള്‍ക്കും എ ഇ ഡി യന്ത്രം പ്രവര്‍ത്തിപ്പിക്കാന്‍ കഴിയും. ആസന്ന നിലയിലാകുന്ന രോഗികളെ രക്ഷിക്കാന്‍ ഇങ്ങനെ കഴിയുമെന്നിരിക്കെ പമ്പ മുതല്‍ സന്നിധാനംവരെയുള്ള കയറ്റത്തിലും ഇറക്കത്തിലുമുള്ള ഒരു ഭാഗത്തും ഈ സംവിധാനം ഒരുക്കിയിട്ടില്ല. പമ്പ പോലീസ്‌ കണ്‍ട്രോള്‍റും,നീലിമല,മരക്കൂട്ടം,ചരല്‍മേട്‌ ഭാഗങ്ങളില്‍ എ ഇ ഡി സംവിധാനം ഏര്‍പ്പെടുത്തിയിട്ടുണ്ടെങ്കിലും പരിചയസമ്പന്നരായ പരിശീലകരുടെ കുറവും പ്രതിസന്ധി സൃഷ്ടിക്കുന്നു. എന്നാല്‍ നീലിമല വഴി അപ്പാച്ചിമേട്ടില്‍ എത്തുന്ന അയ്യപ്പഭക്തര്‍ക്ക്‌ ദേഹാസ്വാസ്ഥ്യം ഉണ്ടായാല്‍ അടിയന്തര ചികിത്സ നല്‍കുവാന്‍ ഇവിടേയും എ ഇ ഡി ക്രമീകരിച്ചിട്ടില്ല. ശരംകുത്തി,സ്വാമി അയ്യപ്പന്‍ റോഡിലെ രണ്ട്പോയിന്റിലും,സന്നിധാനം,പാണ്ടിത്താവളം എന്നിവിടങ്ങളിലൊന്നും എ ഇ ഡി സംവിധാനം ഒരുക്കുന്നതില്‍ ആരോഗ്യവകുപ്പ്‌ പരാജയപ്പെട്ടിരിക്കുകയാണ്‌. തീര്‍ത്ഥാടകരുടെ ആരോഗ്യസംരക്ഷണ കാര്യത്തില്‍ അധികൃതരുടെ ഈ അനാസ്ഥയ്ക്കെതിരെ വ്യാപക പ്രതിഷേധമാണ്‌ ഉയര്‍ന്നിരിക്കുന്നത്‌.മകരവിളക്ക്‌ ദര്‍ശനത്തിനായി സത്രം,ഉപ്പുപാറ,പുല്ലുമേട്‌ വഴി സന്നിധാനത്ത്‌ എത്തുന്ന അയ്യപ്പന്‍മാരുടെ വരവ്‌ ക്രമാതീതമായി ഉയരുമ്പോഴും ഈ പാതയ്ക്കരുകില്‍ ഭക്തര്‍ക്കുണ്ടാകുന്ന ശാരീരിക വൈഷമ്യങ്ങള്‍ക്ക്‌ അടിയന്തര ശുശ്രൂഷനല്‍കി ബദല്‍ സംവിധാനങ്ങളൊരുക്കുവാന്‍ ഇതുവരെ ക്രമീകരണങ്ങള്‍ ഒന്നും നടത്തിയിട്ടില്ല. ഈഭാഗത്ത്‌ പ്രത്യേക മെഡിക്കല്‍ സേനയെ നിയോഗിക്കണമെന്നാവശ്യവും ശക്തമാണ്‌.
ജി. ഗോപകുമാര്‍

</TEXT>
</DOC>