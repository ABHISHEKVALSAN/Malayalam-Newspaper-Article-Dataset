<DOC>
<DOCNO>114111240753.utf8</DOCNO>
<TEXT>


           പാരിസ്ഥിതിക ആഘാത പഠന അതോറിറ്റി: സര്‍ക്കാര്‍ പാനല്‍ തള്ളണമെന്ന് കുമ്മനം    

Wednesday 12 November 2014 7:10 pm IST

        പത്തനംതിട്ട : പാരിസ്ഥിതിക ആഘാത പഠന അതോറിറ്റിയും വിദഗ്ധസമിതിയും പുനഃസംഘടിപ്പിക്കുന്നതിന് കേരളസര്‍ക്കാര്‍ നല്‍കിയിട്ടുള്ള പാനല്‍ തള്ളിക്കളയണമെന്ന് ആറന്‍മുള പൈതൃക ഗ്രാമകര്‍മ്മസമിതി രക്ഷാധികാരി കുമ്മനം രാജശേഖരന്‍ കേന്ദ്ര പരിസ്ഥിതി വകുപ്പ് മന്ത്രിയോട് ആവശ്യപ്പെട്ടു.

കേരളത്തിന്റെ പാരിസ്ഥിതിക പ്രശ്‌നങ്ങളെകുറിച്ച് പഠനം നടത്തിയിട്ടുള്ള വിദഗധരെ ഉള്‍പ്പെടുത്തേണ്ടതിന് പകരം മുഖ്യമന്ത്രിയുടെ ഇഷ്ടാനുവര്‍ത്തികളെയും സ്വന്തക്കാരെയുമാണ് കേരളസര്‍ക്കാര്‍ നാമനിര്‍ദ്ദേശം ചെയ്തിട്ടുള്ളത്. കെ.പി. ജോയി മൂന്നംഗ അതോറിട്ടിയുടെ ചെയര്‍മാനും വി. ഗോപിനാഥന്‍ 13 അംഗം വിദഗ്ധ സമിതിയുടെ ചെയര്‍മാനുമായുള്ള പാനലാണ് കേന്ദ്രസര്‍ക്കാരിന്റെ പരിഗണനയ്ക്ക് സമര്‍പ്പിച്ചിട്ടുള്ളത്.

കേരളത്തിലെ പാരിസ്ഥിതിക വിഷയങ്ങളില്‍ സത്യസന്ധവും ആത്മാര്‍ത്ഥവുമായ നിലപാട് സ്വീകരിക്കുകയും കഴിഞ്ഞ കമ്മിറ്റിയില്‍ പ്രാഗത്ഭ്യം തെളിയിക്കുകയും ചെയ്ത പലരെയും കേരള സര്‍ക്കാര്‍ ഒഴിവാക്കി. പകരം നിക്ഷിപ്ത സ്വാര്‍ത്ഥ താല്പര്യങ്ങള്‍ വച്ചു പുലര്‍ത്തുന്നവരെ ഉള്‍പ്പെടുത്തി . പാരിസ്ഥിതിക വിഷയത്തില്‍ പ്രവൃത്തി പരിചയമോ അറിവോ നേടിയിട്ടില്ലാത്തവരും പരിസ്ഥിതി നാശം വരുത്തിയ കേസില്‍ കുറ്റാരോപിതരും പുതിയ ലിസ്റ്റില്‍ കടന്നു കൂടിയതെങ്ങനെയെന്ന് അന്വേഷിക്കേണ്ടതാണ്. മെര്‍ക്കിസ്റ്റണ്‍ എസ്റ്റേറ്റ് കേസ്, ആറന്‍മുള വിമാനത്താവളം, പശ്ചിമഘട്ട സംരക്ഷണ പദ്ധതി തുടങ്ങി കേരളത്തില്‍ ഏറെ ചര്‍ച്ച ചെയ്യപ്പെട്ട വിഷയങ്ങളില്‍ പ്രകൃതി ചൂഷകരുടെയും നിക്ഷിപ്ത താല്‍പര്യക്കാരുടെയും പക്ഷം പിടിച്ചവരാണ് ഇവരില്‍ പലരും.

2006 ല്‍ പാരിസ്ഥിതിക ആഘാത പഠനം സംബന്ധിച്ച് സര്‍ക്കാര്‍ പുറപ്പെടുവിച്ചിട്ടുള്ള വിജ്ഞാപനമനുസരിച്ച് ഖനന രംഗത്തും നിര്‍മ്മാണ മേഖലയിലുമുള്ള പ്രവര്‍ത്തനങ്ങളെപ്പറ്റി അഭിപ്രായം പറയാനുള്ള അറിവും പരിചയവും നേടിയവരായിരിക്കണം പരിസ്ഥിതി കമ്മിറ്റികളില്‍ ഉണ്ടായിരിക്കേണ്ടത്. കഴിഞ്ഞ നാല് വര്‍ഷത്തിനിടയില്‍ നിര്‍മ്മാണം, നദീ മണല്‍ ഖനനം, പാറഖനനം മണ്ണു നീക്കം ചെയ്യല്‍ തുടങ്ങിയ വിവിധ പദ്ധതികള്‍ക്കായി 650 അപേക്ഷകളാണ് സംസ്ഥാന പാരിസ്ഥിതികാഘാത പഠന അതോറിട്ടി മുമ്പാകെ വന്നിട്ടുള്ളത്. കേരളത്തില്‍ ഏതാണ്ട് 2400 അംഗീകൃത പാറമടകള്‍ പ്രവര്‍ത്തിക്കുന്നുണ്ട്. ഈ കോടിക്കണക്കിനു വരുന്ന പദ്ധതികള്‍ക്കെല്ലാം നിയമപരമായി പാരിസ്ഥിതികാനുമതി നല്‍കേണ്ടത് ആഘാത പഠന അതോറിട്ടിയാണ്. വളരെ സുപ്രധാനവും കേരളത്തിന്റെ പരിസ്ഥിതിയെ ബാധിക്കുന്നതുമായ തീരുമാനങ്ങള്‍ കൈക്കൊള്ളേണ്ട വരളെയേറെ അധികാരാവകാശങ്ങള്‍ ഉള്ളതുമായ ഈ അതോറിട്ടിയില്‍ 2006 ലെ വിജ്ഞാപനമനുസരിച്ചുള്ള അര്‍ഹതയും അറിവും ഉള്ളവരെ മാത്രമെ നിയോഗിക്കാവൂ.

ആറന്‍മുള വിമാനത്താവള പദ്ധതിക്ക് വീണ്ടും ജീവന്‍ നല്‍കി കെജിഎസ് ഗ്രൂപ്പിന്റെ ആവശ്യങ്ങള്‍ അനുവദിച്ചുകൊടുക്കുകയാണ് മുഖ്യമന്ത്രിയുടെ ലക്ഷ്യമെന്ന് ആറന്‍മുള പൈതൃക ഗ്രാമ കര്‍മ്മസമിതി രക്ഷാധികാരി കുമ്മനം രാജശേഖരന്‍ പ്രസ്താവനയില്‍ അറിയിച്ചു.
    
</TEXT>
</DOC>