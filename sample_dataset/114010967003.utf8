<DOC>
<DOCNO>114010967003.utf8</DOCNO>
<TEXT>


           ലിപി പരിഷ്കരണം: സമിതി നിര്‍ദ്ദേശം തള്ളി    

Thursday 9 January 2014 10:30 pm IST

        തിരുവനന്തപുരം: പരിഷ്കരിച്ച സ്കൂള്‍ പാഠപുസ്തകങ്ങളില്‍ അടുത്ത അധ്യയനവര്‍ഷം മുതല്‍ ലിപി പരിഷ്കരണം നടത്താനുള്ള തീരുമാനം റദ്ദാക്കാനുള്ള വിദഗ്ധസമിതിയുടെ നിര്‍ദേശം കരിക്കുലം കമ്മിറ്റി തള്ളി. പാഠപുസ്തക അച്ചടിയില്‍ ക്രിയേറ്റീവ്‌ കോമണ്‍സ്‌ സ്വതന്ത്ര ലൈസന്‍സ്‌, സ്വതന്ത്ര സോഫ്റ്റ്‌വെയര്‍, യൂണിക്കോഡ്‌, തനതുലിപി എന്നിവ നടപ്പാക്കുന്നതിനു തടസമായ വിദഗ്ധസമിതിയുടെ നിര്‍ദ്ദേശമാണ്‌ കരിക്കുലം കമ്മിറ്റി തള്ളിയത്‌. നേരത്തെ കരിക്കുലം കമ്മിറ്റിയെടുത്ത തീരുമാനം അട്ടിമറിച്ചതിനെതിരേ രൂക്ഷമായ വിമര്‍ശനമുയര്‍ന്ന സാഹചര്യത്തിലാണ്‌ അടുത്തവര്‍ഷം മുതല്‍ ഒന്നു മുതല്‍ 12 വരെ ക്ലാസുകളിലെ പുസ്തക അച്ചടി ലിപി രൂപത്തിലാക്കാന്‍ തീരുമാനിച്ചത്‌. കരിക്കുലം സ്റ്റിയറിങ്‌ കമ്മിറ്റി യോഗത്തിലാണ്‌ ലിപി പരിഷ്കരണത്തിന്റെ ഭാഗമായി പാഠപുസ്തകങ്ങള്‍ പഴയ ലിപിയിലേക്ക്‌ മാറ്റാന്‍ തീരുമാനിച്ചത്‌. ആദ്യഘട്ടമെന്ന നിലയില്‍ അഞ്ച്‌, ഏഴ്‌ ക്ലാസുകളിലെ മലയാള പാഠപുസ്തകങ്ങള്‍ ഈ രൂപത്തില്‍ പരിഷ്കരിക്കാനായിരുന്നു തീരുമാനം. പാഠപുസ്തകങ്ങള്‍ പരിശോധിക്കാന്‍ നിയോഗിച്ച വിദഗ്ധ സമിതിയുടെ അംഗീകാരത്തിന്‌ വിധേയമായി ഇത്‌ നടപ്പാക്കാനായിരുന്നു നിര്‍ദേശം.

    
</TEXT>
</DOC>