<DOC>
<DOCNO>114102335095.utf8</DOCNO>
<TEXT>


           കൊച്ചി തുറമുഖത്തിന് മോദി സര്‍ക്കാര്‍ രക്ഷകനാകുന്നു    

Thursday 23 October 2014 10:56 pm IST

        കൊച്ചി: സാമ്പത്തിക പ്രതിസന്ധിയില്‍ മുങ്ങിത്താഴുന്ന കൊച്ചി തുറമുഖ ട്രസ്റ്റിന് നരേന്ദ്ര മോദി സര്‍ക്കാര്‍ രക്ഷകനാകുന്നു. മൂന്ന് പതിറ്റാണ്ട് നീളുന്ന വികസനവായ്പയിന്മേലുള്ള പലിശ ഒഴിവാക്കാനുള്ള നിര്‍ദ്ദേശം കേന്ദ്ര കാബിനറ്റ് പരിഗണനയില്‍ വരുന്നത് കൊച്ചി തുറമുഖ ട്രസ്റ്റിന് പുതിയ പ്രതീക്ഷയും ഉയിര്‍ത്തെഴുന്നേല്‍പ്പിന് പ്രേരണയും ആശ്വാസമേകുകയാണ്. രാജ്യത്തെ മൂന്ന് മേജര്‍ തുറമുഖങ്ങളായ വിശാഖപട്ടണം, പെപ്പാഡ്, കൊച്ചി എന്നിവയുടെ പലിശതുക എഴുതിത്തള്ളാനുള്ള നിര്‍ദ്ദേശമാണ് കേന്ദ്ര ഷിപ്പിംഗ് മന്ത്രാലയം കേന്ദ്ര കാബിനറ്റിന്റെ പരിഗണനക്ക് സമര്‍പ്പിക്കുന്നത്. യുപിഎ ഭരണകാലത്ത് പ്ലാനിംഗ് കമ്മീഷനടക്കം ഒട്ടേറെ വകുപ്പുതലങ്ങളില്‍ തള്ളിക്കളഞ്ഞ തുറമുഖ ട്രസ്റ്റുകളുടെ അഭ്യര്‍ത്ഥനയാണ് നരേന്ദ്ര മോദിയുടെ നേതൃത്വത്തിലുള്ള എന്‍ഡിഎ സര്‍ക്കാര്‍ പരിഗണനപ്പട്ടികയിലുള്‍പ്പെടുത്തിയത്.

കൊച്ചി തുറമുഖ ട്രസ്റ്റിന്റെ വികസന പദ്ധതികള്‍ക്കായും അടിസ്ഥാന സൗകര്യമൊരുക്കുന്നതിനുമായി 1970-കളിലാണ് കേന്ദ്രസര്‍ക്കാരില്‍നിന്ന് വിവിധ ഘട്ടങ്ങളിലായി 258 കോടി കൊച്ചി തുറമുഖ ട്രസ്റ്റ് വായ്പയെടുത്തത്. തൊഴിലാളി സംഘടനകളുടെ പ്രതിനിധിയായി മുന്‍കേന്ദ്രമന്ത്രി വയലാര്‍ രവി ഉള്‍പ്പെടെയുള്ള പ്രമുഖ രാഷ്ട്രീയക്കാര്‍ ഈ ഘട്ടത്തില്‍ ട്രസ്റ്റിലുണ്ടായിരുന്നു. വിവിധ ഘട്ടങ്ങളില്‍ മുന്‍ കേന്ദ്രസര്‍ക്കാരുകളുടെ മുന്നറിയിപ്പുകള്‍ അവഗണിച്ചതോടെ വായ്പതുക പലിശയും പിഴപലിശയുമടക്കം തുക 990 കോടി രൂപയായി ഉയരുകയും ചെയ്തു. രാജീവ്ഗാന്ധി ടെര്‍മിനല്‍ ദുബായ് പോര്‍ട്ടിന് കൈമാറുകയും വല്ലാര്‍പാടം കണ്ടെയ്‌നര്‍ ടെര്‍മിനല്‍ കരാറും ട്രാന്‍സ്ഷിപ്പ്‌മെന്റ് ടെര്‍മിനലിനായുള്ള ഡ്രഡ്ജിംഗ് ചെലവും കൊച്ചി തുറമുഖ ട്രസ്റ്റിന്റെ സാമ്പത്തിക തകര്‍ച്ചക്കും പുതിയ വായ്പാസാധ്യതകളും ഇല്ലാതാക്കുകയും ചെയ്തു. കടുത്ത സാമ്പത്തിക പ്രതിസന്ധിയില്‍പ്പെട്ട് കൊച്ചി തുറമുഖ ട്രസ്റ്റ് മുങ്ങിത്താഴുമ്പോഴാണ് നരേന്ദ്ര മോദി സര്‍ക്കാരിന്റെ പലിശ എഴുതിത്തള്ളല്‍ പരിഗണന കാബിനറ്റിന് മുമ്പിലെത്തുന്നത്.

കൊച്ചി തുറമുഖ ട്രസ്റ്റിനൊപ്പം വിശാഖപട്ടണം, പിപ്പാഡ് എന്നിവയടക്കം 1500 കോടി രൂപയുടെ പലിശതുകയാണ് കേന്ദ്രസര്‍ക്കാര്‍ എഴുതിത്തള്ളാന്‍ തയ്യാറെടുക്കുന്നത്. മോദി സര്‍ക്കാര്‍ പലിശ എഴുതിത്തള്ളുന്നതോടെ കൊച്ചി തുറമുഖ ട്രസ്റ്റിന് ഇതര ഏജന്‍സികളില്‍നിന്ന് വായ്പസൗകര്യം ലഭ്യമാകുകയും നിലവിലെ സാമ്പത്തിക പ്രതിസന്ധിയില്‍നിന്ന് രക്ഷ നേടാനാകുകയും ചെയ്യും.
    
</TEXT>
</DOC>