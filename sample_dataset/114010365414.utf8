<DOC>
<DOCNO>114010365414.utf8</DOCNO>
<TEXT>


           പെന്‍ഷന്‍കാരുടെ ഡിഎക്ക്‌ നിയന്ത്രണം: പ്രതിഷേധം ശക്തം    

Friday 3 January 2014 10:07 pm IST

        കോഴിക്കോട്‌: സര്‍ക്കാര്‍ പെന്‍ഷന്‍കാരുടെ ഡിഎ നല്‍കുന്നതില്‍ നിയന്ത്രണം ഏര്‍പ്പെടുത്തിയതില്‍ പ്രതിഷേധം ശക്തം.
ബന്ധപ്പെട്ട സംഘടനകള്‍ സമര രംഗത്തിറങ്ങുന്നതിന്റെ ഭാഗമായി അടിയന്തരയോഗം ചേരാന്‍ തീരുമാനിച്ചു.
സര്‍ക്കാര്‍ നടപടി ഒരുതരത്തിലും ന്യായീകരിക്കാനാവില്ലെന്ന്‌ കേരള സ്റ്റേറ്റ്‌ സര്‍വ്വീസ്‌ പെന്‍ഷനേഴ്സ്‌ യൂണിയന്‍ സംസ്ഥാന സെക്രട്ടറി കെ.ഗംഗാധരന്‍ നായര്‍ പറഞ്ഞു. തുച്ഛമായ സംഖ്യയാണ്‌ പെന്‍ഷന്‍കാര്‍ക്ക്‌ ലഭിക്കുന്നത്‌. ഇത്‌ ഒന്നിച്ച്‌ നല്‍കാതെ ഗഡുക്കളാക്കിയ സര്‍ക്കാര്‍ നടപടി നിന്ദ്യമാണ്‌. ഇത്തരത്തിലുള്ള നടപടി ആദ്യമാണ്‌. സംഘടനയുടെ പ്രതിഷേധം എപ്രകാരം വേണമെന്ന്‌ തീരുമാനിക്കാന്‍ ഇന്ന്‌ ആലപ്പുഴയില്‍ സെക്രട്ടറിയേറ്റ്‌ ചേരുമെന്നും കെ.ഗംഗാധരന്‍ പറഞ്ഞു. 
വര്‍ദ്ധിപ്പിച്ച ഡിഎ കുടിശ്ശിക ഗഡുക്കളായി നല്‍കാനുള്ള സര്‍ക്കാര്‍ തീരുമാനം പെന്‍ഷന്‍കാരോടുള്ള വെല്ലുവിളിയാണ്‌. സര്‍ക്കാര്‍ ജീവനക്കാരുടെ ഡിഎയില്‍ തൊട്ടാല്‍ കൈപൊള്ളുമെന്നറിയാവുന്നതിനാലാണ്‌ സര്‍ക്കാര്‍ പെന്‍ഷന്‍കാരുടെ വയറ്റത്തടിച്ചത്‌. സാമ്പത്തിക പ്രതിസന്ധി മറികടക്കാനുള്ള ഉപകരണമാക്കി പെന്‍ഷന്‍കാരെ മാറ്റിയത്‌ അംഗീകരിക്കാനാകില്ലെന്നും പെന്‍ഷനേഴ്സ്‌ സംഘ്‌ സംസ്ഥാന സെക്രട്ടറി എം.കെ.സദാനന്ദന്‍ പറഞ്ഞു. സര്‍ക്കാര്‍നടപടിക്കെതിരെ സംഘ്‌ പ്രക്ഷോഭം നടത്തും. ഇക്കാര്യങ്ങള്‍ തീരുമാനിക്കാന്‍ ഈ മാസം ഏഴിന്‌ ഗുരുവായൂരില്‍ യോഗം ചേരുമെന്നും അദ്ദേഹം പറഞ്ഞു. 
ഭരണകക്ഷി അനുകൂല സംഘടനയായ സര്‍വീസ്‌ പെന്‍ഷനേഴ്സ്‌ അസോസിയേഷനിലും പ്രതിഷേധം ശക്തമാണ്‌.
കടുത്ത സാമ്പത്തികപ്രതിസന്ധിയെ തുടര്‍ന്നാണ്‌ വര്‍ദ്ധിപ്പിച്ച ഡിഎ നല്‍കുന്നതിലും സര്‍ക്കാര്‍ നിയന്ത്രണം ഏര്‍പ്പെടുത്തിയത്‌. സംസ്ഥാനത്തെ അഞ്ചര ലക്ഷം വരുന്ന പെന്‍ഷന്‍കാരുടെ പ്രതീക്ഷയാണ്‌ ഇതോടെ തകിടം മറിഞ്ഞത്‌. പത്ത്‌ ശതമാനം വര്‍ദ്ധിപ്പിച്ച ഡിഎ കുടിശ്ശിക നാല്‌ ഗഡുക്കളായി നല്‍കാനാണ്‌ സര്‍ക്കാര്‍ തീരുമാനം. ഡിഎ വര്‍ദ്ധനയുടെ ആനുകൂല്യം ഒന്നിച്ചു നല്‍കിയിരുന്ന പതിവ്‌ സംവിധാനമാണ്‌ സര്‍ക്കാര്‍ തകര്‍ത്തത്‌.
ഡിഎ വര്‍ദ്ധിപ്പിച്ചുള്ള ഉത്തരവ്‌ കഴിഞ്ഞ 23നാണ്‌ സര്‍ക്കാര്‍ പുറപ്പെടുവിച്ചത്‌. നിലവിലുള്ള 53 ശതമാനത്തില്‍നിന്ന്‌ 63 ശതമാനം ആക്കിയാണ്‌ വര്‍ദ്ധിപ്പിച്ചത്‌. 2013 ജൂലായ്‌ ഒന്ന്‌ മുതല്‍ ഇതിന്‌ പ്രാബല്യമുണ്ട്‌. 
ഏവരോടും തുല്യനീതി കാണിക്കേണ്ട സര്‍ക്കാര്‍ പെന്‍ഷന്‍കാരോട്‌ വിവേചനം കാണിക്കുകയായിരുന്നു. ഡിഎ കുടിശ്ശിക ഫെബ്രുവരി, മെയ്‌, ഓഗസ്റ്റ്‌, നവംബര്‍ മാസങ്ങളില്‍ ഗഡുക്കളായി നല്‍കുമെന്നാണ്‌ ഉത്തരവില്‍ പറയുന്നത്‌. അതായത്‌ ഡിഎ ആനൂകൂല്യം പൂര്‍ണമായും കിട്ടാന്‍ പെന്‍ഷന്‍കാര്‍ക്ക്‌ ഏതാണ്ട്‌ ഒരു വര്‍ഷം കാത്തിരിക്കേണ്ടതുണ്ടെന്നര്‍ത്ഥം.
സ്വന്തം ലേഖകന്‍

</TEXT>
</DOC>