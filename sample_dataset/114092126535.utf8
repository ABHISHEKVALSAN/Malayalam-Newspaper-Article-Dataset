<DOC>
<DOCNO>114092126535.utf8</DOCNO>
<TEXT>


           നികുതി വര്‍ധിപ്പിക്കാനറിയാമെങ്കില്‍ നടപ്പാക്കാനും അറിയാം : മുഖ്യമന്ത്രി    

Sunday 21 September 2014 2:09 pm IST

        കോട്ടയം: സംസ്ഥാനത്തെ നികുതി വര്‍ധിപ്പിക്കാനുള്ള തീരുമാനമെടുക്കാന്‍ സര്‍ക്കാരിന് കഴിഞ്ഞെങ്കില്‍ അത് നടപ്പാക്കാനും അറിയാമെന്ന് മുഖ്യമന്ത്രി ഉമ്മന്‍ ചാണ്ടി. പ്രതിപക്ഷത്തോട് ആലോചിച്ചിട്ടല്ല സര്‍ക്കാര്‍ തീരുമാനമെടുക്കുന്നത്. തീരുമാനം മന്ത്രിസഭ ഒറ്റക്കെട്ടായി എടുത്ത തീരുമാനമാണെന്നും മുഖ്യമന്ത്രി വ്യക്തമാക്കി.

നികുതി വര്‍ധനയ്ക്കെതിരായ പ്രക്ഷോഭം തുടങ്ങുമെന്ന് ഇടതുമുന്നണി പ്രഖ്യാപിച്ചതിനെത്തുടര്‍ന്നാണ് മുഖ്യമന്ത്രി പ്രസ്താവന നടത്തിയത്. നികുതി വര്‍ദ്ധന നടപ്പാക്കാന്‍ അനുവദിക്കില്ലെന്ന പ്രതിപക്ഷത്തിന്റെ നിലപാട് കാര്യമാക്കുന്നില്ല. പ്രതിപക്ഷത്തോട് ചോദിച്ചിട്ടല്ല സര്‍ക്കാര്‍ തീരുമാനങ്ങള്‍ നടപ്പാക്കുന്നത്. എടുത്ത തീരുമാനം നടപ്പാക്കാന്‍ സര്‍ക്കാരിന് നല്ലതു പോലെ അറിയാം. സര്‍ക്കാരിന് ദുരഭിമാനമോ പിടിവാശിയോ ഇല്ലെന്നും അദ്ദേഹം പറഞ്ഞു.

സമൂഹത്തിന്റെ എല്ലാ ആശങ്കകളും പരിഹരിക്കും. എല്ലാ വശങ്ങളില്‍ നിന്നുമുള്ള അഭിപ്രായങ്ങളും പരിഗണിക്കും. നികുതി വര്‍ധനയുമായി ബന്ധപ്പെട്ട് കോണ്‍ഗ്രസില്‍ അഭിപ്രായ വ്യത്യാസമില്ല. പലരുടെയും ഭാഷയില്‍ മാത്രമാണ് വ്യത്യാസമെന്നും മുഖ്യമന്ത്രി പറഞ്ഞു. നികുതി വര്‍ധിപ്പിച്ച നടപടിയില്‍ സര്‍ക്കാരിനെ ഓലപ്പാമ്പു കാട്ടി പേടിപ്പിക്കാന്‍ ആരും ശ്രമിക്കേണ്ടന്ന് മന്ത്രി കെസി ജോസഫും രംഗത്തെത്തിയിരുന്നു.

നികുതി വര്‍ധിപ്പിച്ചതിനെതിരെ ഇടതുമുന്നണി ഇന്നു ചേര്‍ന്ന യോഗത്തില്‍ ജനങ്ങളെ പങ്കെടുപ്പിച്ച് കടുത്ത പ്രക്ഷോഭം നടത്തുമെന്ന് പ്രതിപക്ഷ നേതാവ് വിഎസ് അച്യുതാനന്ദന്റെ അധ്യക്ഷതിയിലുള്ള യോഗം തീരുമാനമാനിച്ചിരുന്നു.
    
</TEXT>
</DOC>