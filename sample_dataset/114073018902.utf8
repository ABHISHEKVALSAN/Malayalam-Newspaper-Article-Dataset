<DOC>
<DOCNO>114073018902.utf8</DOCNO>
<TEXT>


           ബ്ലാക്‌മെയില്‍ കേസ് അട്ടിമറിക്കാന്‍ സര്‍ക്കാരും കോണ്‍ഗ്രസും ശ്രമിക്കുന്നു :  വി. വി. രാജേഷ്    

Wednesday 30 July 2014 9:05 pm IST

        തിരുവനന്തപുരം :ബ്ലാക്ക്‌മെയില്‍ കേസ് അട്ടിമറിക്കാന്‍ സര്‍ക്കാരും കോണ്‍ഗ്രസും ആസൂത്രിത നീക്കം നടത്തുകയാണെന്ന്  ബിജെപി  വക്താവ് വി.വി.രാജേഷ് .   എംഎല്‍എ ഹോസ്റ്റലില്‍ ജയചന്ദ്രന്‍ ഒളിവില്‍ താമസിച്ചതില്‍ കെപിസിസി. ജനറല്‍സെക്രട്ടറി ശരത്ചന്ദ്രപ്രസാദിന്റെ പങ്കെന്തെന്ന് വ്യക്തമാക്കാന്‍ കെപിസിസി പ്രസിഡന്റ് വി.എം.സുധീരന്‍ തയ്യാറാകണമെന്നും രാജേഷ്  ആവശ്യപ്പെട്ടു.
ജയചന്ദ്രന്റെ അറസ്റ്റുമായി ബന്ധപ്പെട്ട് സ്പീക്കര്‍ നടത്തിയ വാര്‍ത്താസമ്മേളനങ്ങള്‍ കൂടുതല്‍ സംശയങ്ങള്‍ ജനിപ്പിക്കുകയാണ്.  ജയചന്ദ്രനെ പോലീസ് പിന്‍തുടര്‍ന്ന് പാറശ്ശാലവെച്ച് പിടികൂടിയെന്നാണ് സ്പീക്കറുടെ ഭാഷ്യം.  ബ്ലാക്ക്‌മെയില്‍ കേസിലെ പ്രതി എംഎല്‍എ ഹോസ്റ്റലിലുണ്ടെന്നറിഞ്ഞ് വാച്ച് ആന്റ് വാര്‍ഡിനെയും പോലീസിനെയും പരിശോധന നടത്താന്‍ നിയോഗിച്ചുവെങ്കില്‍ എങ്ങനെ ജയചന്ദ്രന്‍ രക്ഷപ്പെട്ട് പാറശ്ശാലവരെ എത്തി എന്നത് ദുരൂഹമാണ്.  മുന്‍ എംഎല്‍എ മാരുടെ മുറികളില്‍നിന്നും ചാക്കുകണക്കിന് മദ്യക്കുപ്പികള്‍ കണ്ടെത്തിയതിനെക്കുറിച്ചും വ്യക്തമായ മറുപടിയില്ല.  സംശയത്തിന്റെ നിഴലിലുളള ശരത്ചന്ദ്രപ്രസാദിനെ ഇതുവരെ ചോദ്യംചെയ്തിട്ടില്ല.  ശരത്ചന്ദ്രപ്രസാദ് നിരപരാധിയാണെങ്കില്‍ വി.എം.സുധീരന്‍ അത് വ്യക്തമാക്കണം. 
മുന്‍ മന്ത്രി പന്തളം സുധാകരന്‍ തന്റെ വ്യാജ ഒപ്പിട്ട് എംഎല്‍എ ഹോസ്റ്റലിലെ മുറി ഉപയോഗിച്ചുവെന്നുപറയുന്നു.  ഇത് സര്‍ക്കാര്‍ അന്വേഷിക്കണം.  ഒപ്പുകളുടെ വിശദവിവരം പക്കലുണ്ടെന്നാണ് സ്പീക്കര്‍ പറഞ്ഞത്.  അങ്ങനെയെങ്കില്‍ പന്തളം സുധാകരനെതിരെ നടപടിയെടുക്കാന്‍ സുധീരന്‍ തയ്യാറാകണം.  
എറണാകുളം മയക്കുമരുന്ന് കേസുകളിലെ പ്രതികളെ രക്ഷപ്പെടുത്താന്‍ ആഭ്യന്തരവകുപ്പ് ശ്രമിക്കുകയാണെന്നും രാജേഷ് ആരോപിച്ചു.  എന്‍ഡിപിഎസ് ആക്ട് ദുര്‍ബലമാണെന്നും ഇത് ഭേദഗതിചെയ്യാന്‍ കേന്ദ്രത്തോട് ആവശ്യപ്പെടുമെന്നുമാണ് ആഭ്യന്തരമന്ത്രി പറയുന്നത്.  ഇത് പ്രതികളെ രക്ഷപ്പെടുത്താനുളള തന്ത്രമാണ്.  മയക്കുമരുന്ന് മാഫിയയുടെ വളര്‍ച്ചക്ക്പിന്നില്‍ കോണ്‍ഗ്രസ് നേതാക്കളാണ്.  ക്ലീന്‍ ക്യാമ്പസ് പദ്ധതിക്കുപകരം ക്ലീന്‍ കോണ്‍ഗ്രസ് പദ്ധതിയാണ് നടപ്പാക്കേണ്ടത്.    മാഫിയക്കുപിന്നില്‍ കോണ്‍ഗ്രസ് നേതാക്കന്‍മാരുണ്ട്.  ഇല്ലെങ്കില്‍ ശക്തമായ നടപടിയെടുത്ത് കുറ്റവാളികളെ നിയമത്തിനുമുന്നില്‍കൊണ്ടുവരാന്‍ കഴിയും.
    
</TEXT>
</DOC>