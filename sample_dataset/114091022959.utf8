<DOC>
<DOCNO>114091022959.utf8</DOCNO>
<TEXT>


           മാറാട് ഗൂഢാലോചന പുറത്തുവരുമെന്ന് ലീഗിന് ഭയം: വി.മുരളീധരന്‍    

Wednesday 10 September 2014 10:01 pm IST

        കോഴിക്കോട്: ആര്‍എസ്എസ് കണ്ണൂര്‍ ജില്ലാ ശാരീരിക് ശിക്ഷണ്‍ പ്രമുഖ് മനോജ് വധക്കേസ് സിബിഐക്ക് വിട്ടതിലുള്ള മുസ്ലിംലീഗിന്റെ വിമര്‍ശനം മാറാട് കൂട്ടക്കൊലക്കേസിന്റെ ഗുഢാലോചന പുറത്തുവരുമെന്ന ഭയംകൊണ്ടാണെന്ന് ബിജെപി സംസ്ഥാനപ്രസിഡന്റ് വി.മുരളീധരന്‍ പറഞ്ഞു.
കഴിഞ്ഞദിവസം ബിജെപി-ഹിന്ദുഐക്യവേദി നേതാക്കള്‍ കേന്ദആഭ്യന്തരമന്ത്രി രാജ്‌നാഥ്‌സിംഗിനെ കണ്ട് മാറാട് കൂട്ടക്കൊലക്കേസിലെ ഗൂഡാലോചനയെക്കുറിച്ച് കേന്ദ്ര ഏജന്‍സി അന്വേഷിക്കണമെന്ന് ആവശ്യപ്പെട്ടിരുന്നു. മാറാട് കൂട്ടക്കൊല കേസിലെ ഗൂഢാലോചനയെകുറിച്ച് അന്വേഷണം വേണ്ടെന്ന നിലപാടാണ് മുസ്ലിംലീഗ് ആദ്യംതന്നെ സ്വീകരിച്ചത്. സിപിഎമ്മിനും ഇതേ നിലപാടായിരുന്നു. ഇത് ഒരേതൂവല്‍പക്ഷികളായ ലീഗ്-സിപിഎം ബന്ധമാണ് പുറത്ത് കാണിച്ചത്.
മാറാട് കൂട്ടക്കൊലക്കേസിലെ ഗൂഢാലോചന പുറത്ത് വന്നിട്ടില്ല. ഹൈക്കോടതിയും ജസ്റ്റിസ് തോമസ് പി.ജോസഫിന്റെ നേതൃത്വത്തിലുള്ള അന്വേഷണ കമ്മീഷനും ഇക്കാര്യം വ്യക്തമാക്കിയതുമാണ്. കേന്ദ്ര ആഭ്യന്തരമന്ത്രിയെക്കണ്ട് ഇക്കാര്യം വ്യക്തമാക്കുകയും മാറാട് കേസിലെ ഗുഢാലോചന കേന്ദ്ര ഏജന്‍സി അന്വേഷിക്കണമെന്ന് പ്രധാനമായും ആവശ്യപ്പെടുകയും ചെയ്തിട്ടുണ്ട്. ഇത് നടപ്പിലാകുമെന്ന് ഭയന്നാണ് കണ്ണൂരിലെ മനോജ് വധക്കേസ് അന്വേഷണം സിബിഐക്ക് വിട്ടതിനെ മുസ്ലിംലീഗ് എതിര്‍ക്കുന്നത്. ലീഗിന്റെ ഈ നിലപാടിനെക്കുറിച്ച് കോണ്‍ഗ്രസ് നേതൃത്വം നയംവ്യക്തമാക്കണമെന്ന് മുരളീധരന്‍ ആവശ്യപ്പെട്ടു. വാര്‍ത്താസമ്മേളനത്തില്‍ ബിജെപി ജില്ലാ വൈസ്പ്രസിഡന്റ് ടി.പി.സുരേഷും പങ്കെടുത്തു.
    
</TEXT>
</DOC>