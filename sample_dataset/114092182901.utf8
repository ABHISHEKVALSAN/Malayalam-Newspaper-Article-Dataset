<DOC>
<DOCNO>114092182901.utf8</DOCNO>
<TEXT>


           രാഷ്ട്രീയ 'കള'ത്തില്‍ വീണവരും വാണവരും    

Sunday 21 September 2014 10:11 am IST

ഇന്ത്യന്‍ ക്രിക്കറ്റ്‌ കണ്ട ഏറ്റവും മികച്ച ക്യാപ്റ്റന്‍മാരിലൊരാളായ സൗരവ്‌ ഗാംഗുലിക്ക്‌ ഈ അടുത്തായൊരു ക്ഷണം ലഭിച്ചു. ക്രിക്കറ്റ്‌ കളിക്കാനോ പരിശീലിപ്പിക്കാനോ ആയിരുന്നില്ല അത്‌. രാഷ്ട്രീയത്തിന്റെ ക്രീസില്‍ ഒന്നു പയറ്റി നോക്കാമോയെന്നായിരുന്നു ചോദ്യം. ആ ഓഫറിനോട്‌ ദാദ നോ പറഞ്ഞു. എന്നാല്‍ നമ്മുടെ ഫുട്ബോള്‍ ടീം മുന്‍ നായകന്‍ ബൈചൂങ്ങ്‌ ബൂട്ടിയ ബംഗാള്‍ ടൈഗറില്‍ നിന്നും തികച്ചും വ്യത്യസ്തനാണ്‌. ലോക്സഭാ തെരഞ്ഞെടുപ്പില്‍ പശ്ചിമ ബംഗാളില്‍ നിന്നു മത്സരിക്കാന്‍ തൃണമൂല്‍ കോണ്‍ഗ്രസ്‌ വിളിച്ചു, ബൂട്ടിയ ഓടിച്ചെന്നു. ഡാര്‍ജിലിങ്‌ മണ്ഡലത്തില്‍ ടിക്കറ്റും നല്‍കി മമതാ ബാനര്‍ജി താരത്തിന്‌. പിന്നാലെ ടീം ഇന്ത്യയിലെ 'മിസ്റ്റര്‍ എനര്‍ജറ്റിക്‌' ആയിരുന്ന മുഹമ്മദ്‌ കൈഫും അങ്കക്കച്ചമുറുക്കി. കായികരംഗത്തെ വിജയങ്ങള്‍ നല്‍കിയ ജനപ്രീതി വോട്ടാക്കിമാറ്റാമെന്ന വിശ്വാസത്തോടെ തെരഞ്ഞെടുപ്പ്‌ ഗോദയിലിറങ്ങിയ താരങ്ങളുടെ പട്ടികയില്‍ അങ്ങനെ അവരും ഇടംപിടിച്ചു.
രാജ്യത്ത്‌ ഏറെ ജനപ്രീതിയുള്ള ഗെയിമായ ക്രിക്കറ്റില്‍ നിന്നാണ്‌ ഏറ്റവുമധികം താരങ്ങള്‍ രാഷ്ട്രീയം കളിക്കാന്‍ ഇറങ്ങിയിട്ടുള്ളത്‌. ദീര്‍ഘകാലം ഇന്ത്യന്‍ ടീമിന്റെ നായകന്റെ തൊപ്പിവച്ച വിഖ്യാത താരം മന്‍സൂര്‍ അലിഖാന്‍ പട്ടൗഡിയില്‍ തുടങ്ങുന്നു ആ പരമ്പര. 1971ല്‍ വിശാല്‍ ഹരിയാന പാര്‍ട്ടി സ്ഥാനാര്‍ത്ഥിയായി മത്സരിച്ച ടൈഗര്‍ പട്ടൗഡി പരാജയമേറ്റുവാങ്ങി. രണ്ടു പതിറ്റാണ്ടിനുശേഷം കോണ്‍ഗ്രസിനുവേണ്ടി ഭോപ്പാലില്‍ മത്സരിച്ചപ്പോഴും ഫലത്തില്‍ മാറ്റമുണ്ടായില്ല. അങ്ങനെ മഹാനായ പട്ടൗഡിയുടെ രാഷ്ട്രീയ ഇന്നിങ്ങ്സ്‌ പച്ചപിടിക്കാതെ പോയി. 1983ല്‍ ലോകകപ്പ്‌ ഉയര്‍ത്തിയ കപിലിന്റെ ചെകുത്താന്‍മാരുടെ കൂട്ടത്തിലുണ്ടായിരുന്ന കീര്‍ത്തി ആസാദും മുന്‍ ബിഹാര്‍ മുഖ്യമന്ത്രിയായ പിതാവ്‌ ഭഗവത്‌ ഝാ ആസാദിന്റെ പാത പിന്തുടര്‍ന്ന്‌ രാഷ്ട്രീയ മൈതാനിയില്‍ എത്തിയയാളാണ്‌. 2004ല്‍ ബിജെപി ടിക്കറ്റില്‍ ദര്‍ബംഗയില്‍ ജനവിധിതേടിയ അദ്ദേഹം ആര്‍ജെഡിയുടെ അലി അഷ്‌റഫ്‌ ഫാത്മിയോടു തോറ്റു. 2009ല്‍ അതേ മണ്ഡലം ആസാദിന്‌ വിജയമധുരം വിളമ്പുകയും ചെയ്തു. ഗോള്‍ മാര്‍ക്കറ്റ്‌ നിയോജക മണ്ഡലത്തില്‍ നിന്ന്‌ ദല്‍ഹി നിയമസഭയിലെത്തിയ ചരിത്രവും ആസാദിനുണ്ട്‌. സുനില്‍ ഗവാസ്കറിന്റെ വിശ്വസ്തനായ ഓപ്പണിങ്‌ കൂട്ടാളി ചേതന്‍ ചൗഹാന്‍ ഉത്തര്‍പ്രദേശിലെ അംറോഹയെ രണ്ട്‌ തവണ പാര്‍ലമെന്റില്‍ പ്രതിനിധീകരിച്ചിട്ടുണ്ട്‌. 1991ലും 98ലും ബിജെപിക്കുവേണ്ടി ചേതന്റെ ജയങ്ങള്‍. എന്നാല്‍ പിന്നീടിങ്ങോട്ടുള്ള തെരഞ്ഞെടുപ്പുകളില്‍ അദ്ദേഹം തോല്‍വിയെന്തന്നറിഞ്ഞു.
തൊണ്ണൂറുകളില്‍ തകര്‍പ്പന്‍ അടികളിലൂടെ ഗ്യാലറിയെ ഹരംകൊള്ളിച്ച നവജോത്‌ സിങ്‌ സിദ്ദുവും അദ്ദേഹത്തിന്റെ ക്യാപ്റ്റനും അലസസുന്ദര ബാറ്റിങ്‌ ശൈലിയുടെ പ്രയോക്താവുമായ മുഹമ്മദ്‌ അസറുദ്ദീനും രാഷ്ട്രീയത്തിന്റെ പിച്ചില്‍ നേട്ടങ്ങള്‍ കൊയ്ത ക്രിക്കറ്റ്‌ താരങ്ങളുടെ നിരയില്‍പ്പെടുന്നു. പഞ്ചാബിലെ അമൃതസ്‌റാണ്‌ സിദ്ദുവിന്റെ തട്ടകം; അസറിന്റേത്‌ യുപിയിലെ മൊറാദാബാദും. സിദ്ദു ബിജെപിക്കുവേണ്ടി പടപൊരുതുന്നു. കോണ്‍ഗ്രസിന്റെ തേരാളിയാണ്‌ അസര്‍. കഴിഞ്ഞ തെരഞ്ഞെടുപ്പില്‍ കന്നിപ്പോരിന്‌ ഇറങ്ങിയ അസറിനെ മൊറാദാബാദ്‌ ഇരുകൈയും നീട്ടി സ്വീകരിച്ചു. 2004 അമൃതസ്‌റില്‍ നിന്ന്‌ ആദ്യമായി ജയിച്ച സിദ്ദു ഒരു കേസില്‍പ്പെട്ടതിനാല്‍ രാജിവച്ചു. എന്നാല്‍ ഉപ തെരഞ്ഞെടുപ്പില്‍ അമൃതസ്‌റിലെ ജനങ്ങള്‍ സിദ്ദുവിനെ കൈവിട്ടില്ല. 2009ല്‍ കോണ്‍ഗ്രസിന്റെ ഓംപ്രകാശ്‌ സോണിയെ 6858 വോട്ടുകളുടെ വ്യത്യാസത്തില്‍ സിദ്ദു മുട്ടുകുത്തിച്ചു.
ക്രിക്കറ്റ്‌ ഇതര കായിക ഇനങ്ങളുടെ പ്രതിനിധികള്‍ക്കും രാഷ്ട്രീയം പയറ്റാന്‍ ധൈര്യമുണ്ടെന്നു തെളിയച്ചവരും കുറച്ചല്ല. ഷൂട്ടിങ്‌ ഇതിഹാസം ജസ്പാല്‍ റാണ, അത്ലറ്റ്‌ ജ്യോതിര്‍മയി സിക്ദര്‍, ഹോക്കി താരം അസ്‌ ലം ഷേര്‍ ഖാന്‍ അങ്ങനെപോകുന്നു അവരുടെ നിര. 2009ല്‍ ബിജെപി സ്ഥാനാര്‍ത്ഥിയായി ഉത്തരാഖണ്ഡിലെ തെഹ്‌രി ഗര്‍വാളില്‍ ബലപരീക്ഷണം നടത്തിയ ജസ്പാല്‍ റാണ കോണ്‍ഗ്രസിന്റെ വിജയ്‌ ബഹുഗുണയോട്‌ തോറ്റു. പിന്നീട്‌ കോണ്‍ഗ്രിലേക്ക്‌ കൂടുമാറി മാതൃസംഘടനയോട്‌ നന്ദികേട്‌ കാട്ടാനും റാണ മറന്നില്ല. സിപിഎമ്മിനുവേണ്ടി ജ്യോതിര്‍മയി രണ്ടു തവണ സ്ഥാനാര്‍ത്ഥിയുടെ സ്യൂട്ടണിഞ്ഞു, പശ്ചിമ ബംഗാളിലെ കൃഷ്ണ നഗറില്‍ നിന്ന്‌. 2004ലെ പ്രഥമ മത്സരത്തില്‍ ജയിച്ചു. പോയതവണ ജനങ്ങള്‍ അവരെ വീട്ടിലിരുത്തി. അസം ഷേര്‍ഖാന്‍ കോണ്‍ഗ്രസ്‌ കുപ്പായത്തില്‍ രണ്ടു തവണ എംപിയായി. എന്നാല്‍ 2009ല്‍ മധ്യപ്രദേശിലെ സാഗറിലെ വോട്ടര്‍മാര്‍ ഖാനെ വേണ്ടെന്നു വിധിയെഴുതി.
എസ്‌.പി. വിനോദ്‌

</TEXT>
</DOC>