<DOC>
<DOCNO>114041491740.utf8</DOCNO>
<TEXT>


           പരാജയപ്പെട്ടാല്‍ ഉമ്മന്‍ചാണ്ടിയെ മാറ്റും    

Monday 14 April 2014 9:11 pm IST

തിരുവനന്തപുരം: ലോക്സഭാ തെരഞ്ഞെടുപ്പില്‍ കോണ്‍ഗ്രസിന്‌ പരാജയം ഏറ്റുവാങ്ങേണ്ടിവന്നാല്‍ കോണ്‍ഗ്രസ്‌ ഭരിക്കുന്ന സംസ്ഥാനങ്ങളിലെ മുഖ്യമന്ത്രിമാരെ മാറ്റുമെന്ന്‌ കോണ്‍ഗ്രസ്‌ ഹൈക്കമാന്റ്‌ തീരുമാനം. തെരഞ്ഞെടുപ്പിനു മുന്നേ തന്നെ കഴിഞ്ഞ മാസം ഈ തീരുമാനം സംസ്ഥാനങ്ങളെ അറിയിച്ചിരുന്നു. കേരളത്തില്‍ കഴിഞ്ഞ ലോക്സഭാ തെരഞ്ഞെടുപ്പിനേക്കാള്‍ കോണ്‍ഗ്രസിന്‌ സീറ്റ്‌ കുറഞ്ഞാല്‍ മുഖ്യമന്ത്രി ഉമ്മന്‍ചാണ്ടിക്ക്‌ മാറേണ്ടിവരും. കോണ്‍ഗ്രസ്‌ മുഖ്യമന്ത്രിമാരുള്ള എല്ലാ സംസ്ഥാനങ്ങളിലെയും മുഖ്യമന്ത്രിമാര്‍ക്ക്‌ ഈ തീരുമാനം ബാധകമാകും.
കോണ്‍ഗ്രസ്‌ ഭരണം നിലനില്‍ക്കുന്ന ഓരോ സംസ്ഥാനത്തെയും ഭരണത്തിന്റെ വിലയിരുത്തലാകും തെരഞ്ഞെടുപ്പിന്റെ ഫലമെന്നാണ്‌ കോണ്‍ഗ്രസ്‌ ഹൈക്കമാന്റിന്റെ വിലയിരുത്തല്‍. അതിനാല്‍ തന്നെ പ്രചാരണത്തിന്റെ ചുമതല സംസ്ഥാനങ്ങളില്‍ മുഖ്യമന്ത്രിമാര്‍ക്കാണ്‌ നല്‍കിയത്‌. പരാജയം സംഭവിച്ചാല്‍ മുഖ്യമന്ത്രിമാരാകും മറുപടി നല്‍കേണ്ടത്‌. കോണ്‍ഗ്രസ്‌ ഭരിക്കുന്ന സംസ്ഥാനങ്ങളില്‍ നിന്നായി പരമാവധി ലോക്സഭാ സീറ്റുകള്‍ ലഭിച്ചാല്‍ യുപിഎ ഭരണം നിലനിര്‍ത്താനാകുമെന്നാണ്‌ ഹൈക്കമാന്റ്‌ കരുതുന്നത്‌. എന്നാല്‍ കോണ്‍ഗ്രസ്‌ വന്‍പരാജയം ഏറ്റുവാങ്ങുമെന്ന്‌ അഭിപ്രായ സര്‍വ്വെകളെല്ലാം പ്രവചിച്ച സാഹചര്യത്തില്‍ എങ്ങനെയും വിജയിക്കുക എന്നതിന്റെ അടിസ്ഥാനത്തിലാണ്‌ മുഖ്യമന്ത്രിമാര്‍ക്ക്‌ അന്ത്യശാസനം നല്‍കിയത്‌.
ഹൈക്കമാന്റ്‌ നിര്‍ദ്ദേശം കേരളത്തിലെ ഉമ്മന്‍ചാണ്ടി വിരുദ്ധ കോണ്‍ഗ്രസ്‌ ക്യാമ്പിന്‌ സന്തോഷം നല്‍കുന്നതാണ്‌. തെരഞ്ഞെടുപ്പ്‌ സംസ്ഥാന ഭരണത്തിന്റെ വിലയിരുത്തലാണെന്ന്‌ ഉമ്മന്‍ചാണ്ടി പറഞ്ഞിരുന്നു. പരാജയം സംഭവിച്ചാല്‍ ഉമ്മന്‍ചാണ്ടിയെ മാറ്റണമെന്ന ആവശ്യം വിരുദ്ധര്‍ ഉന്നയിക്കും. രമേശ്‌ ചെന്നിത്തലയ്ക്കും അത്‌ സന്തോഷത്തിനു കാരണമാണ്‌. കേരളത്തില്‍ കഴിഞ്ഞ തവണത്തെ വിജയം ആവര്‍ത്തിച്ചാലേ മുഖ്യമന്ത്രിസ്ഥാനത്തു ഉമ്മന്‍ചാണ്ടിക്കു പിടിച്ചുനില്‍ക്കാനാവൂ. 
അതേസമയം കേന്ദ്രനേതൃത്വത്തിന്റെ ഈ നിര്‍ദ്ദേശത്തില്‍ മിക്ക മുഖ്യമന്ത്രിമാരും അതൃപ്തരാണ്‌. അഞ്ചു വര്‍ഷത്തെ യുപിഎ സര്‍ക്കാരിന്റെ പ്രവര്‍ത്തനം ജനത്തെ കോണ്‍ഗ്രസില്‍നിന്നും പരമാവധി അകറ്റിയിട്ടുണ്ടെന്നാണ്‌ മുഖ്യമന്ത്രിമാരുടെ വാദം. അതിന്റെ ഉത്തരവാദിത്വം തങ്ങളുടെ തലയില്‍ വച്ചുകെട്ടാനാണ്‌ നേതൃത്വത്തിന്റെ ശ്രമമെന്നാണ്‌ ഇവരുടെ ആരോപണം. തെരഞ്ഞെടുപ്പ്‌ ഫലം പുറത്തുവരികയും മുഖ്യമന്ത്രിമാരെ മാറ്റാന്‍ ഹൈക്കമാന്റ്‌ തുനിയുകയും ചെയ്താല്‍ മുഖ്യമന്ത്രിമാര്‍ ഹൈക്കമാന്റിനെതിരെ രംഗത്തുവരും. രാഹുല്‍ഗാന്ധിയുമായി അത്ര അടുപ്പമില്ലാത്ത മുഖ്യമന്ത്രി ഉമ്മന്‍ചാണ്ടിക്ക്‌ പ്രതിസന്ധിയുടെ നാളുകളാണ്‌ വരാനിരിക്കുന്നതെന്ന്‌ ഉറപ്പ്‌. 
തെരഞ്ഞെടുപ്പിനു ശേഷം മന്ത്രിസഭാ പുനഃസംഘടന ഉണ്ടാകുമെന്നും മുഖ്യമന്ത്രി ഉമ്മന്‍ചാണ്ടി ആവര്‍ത്തിക്കുന്നുണ്ട്‌. തെരഞ്ഞെടുപ്പിനു ശേഷം താന്‍ മുഖ്യമന്ത്രി സ്ഥാനത്തുനിന്നും മാറുമെന്ന സന്ദേശമാണ്‌ ഇതിലൂടെ ഉമ്മന്‍ചാണ്ടി നല്‍കുന്നതെന്നാണ്‌ സൂചന. മുഖ്യമന്ത്രി മാറിയാല്‍ മന്ത്രിസഭ പൂര്‍ണമായും പുനഃസംഘടിപ്പിക്കേണ്ടിവരും. ആ സമയത്ത്‌ മന്ത്രിസഭയില്‍ കേരള കോണ്‍ഗ്രസ്‌-ബിക്കും സീറ്റു നല്‍കേണ്ടിവരും. ഇങ്ങനെയല്ലാതെ കെ.ബി. ഗണേഷ്കുമാറിനെ മന്ത്രിയാക്കാന്‍ കഴിയില്ല. മന്ത്രിസഭയിലേക്കു പുതിയ അംഗത്തെ എടുക്കാന്‍ ഇപ്പോഴത്തെ സാഹചര്യത്തില്‍ കഴിയില്ല. ഏതെങ്കിലും കോണ്‍ഗ്രസ്‌ മന്ത്രിമാര്‍ രാജിവച്ചാലേ ഗണേഷിനു ഇടം കണ്ടെത്താനാവൂ. എന്നാല്‍ അത്തരം നീക്കത്തിനു കെപിസിസി ചുവന്ന കൊടിയാണു കാട്ടുന്നത്‌. മുഖ്യമന്ത്രിതന്നെ മാറിയാല്‍ ഈ നിലപാട്‌ കെപിസിസിയും മാറ്റേണ്ടിവരും.
സ്വന്തം ലേഖകന്‍

</TEXT>
</DOC>