<DOC>
<DOCNO>114112244211.utf8</DOCNO>
<TEXT>


           സൂരജിനെതിരെയുള്ള അന്വേഷണം അട്ടിമറിക്കുന്നു: വി.വി രാജേഷ്    

Saturday 22 November 2014 10:26 pm IST

        തിരുവനന്തപുരം: പൊതുമരാമത്ത് സെക്രട്ടറി ടി.ഒ. സൂരജിന്റെ അനധികൃത സ്വത്ത് സമ്പാദനക്കേസ് അന്വേഷണം അട്ടിമറിക്കാന്‍ ശ്രമിക്കുന്ന സര്‍ക്കാര്‍ നടപടിയെ ശക്തമായി എതിര്‍ക്കുമെന്ന് ബിജെപി വക്താവ് വി.വി രാജേഷ്. വിജിലന്‍സ് ഉദ്യോഗസ്ഥരെ അന്വേഷണ ചുമതയില്‍ നിന്നു മാറ്റിയും, പുനര്‍വിന്യസിച്ചും, മറ്റു വകുപ്പുകളിലേക്ക് നിയമിച്ചുമൊക്കെയാണ് അന്വേഷണം അട്ടിമറിക്കാന്‍ സര്‍ക്കാര്‍ ശ്രമം നടത്തുന്നത്.

കഴിഞ്ഞ ദിവസം സൂരജ് മാധ്യമങ്ങളോട് വെളിപ്പെടുത്തിയത് മാന്യന്‍മാരായ ചിലരുടെ മുഖംമൂടി പിച്ചിചീന്തുമെന്നാണ്. ഇനി തനിക്കെതിരെ അന്വേഷണവുമായി മുന്നോട്ടു പോയാല്‍ തന്റെ കയ്യിലുള്ള മന്ത്രിമാരുടേയും രാഷ്ട്രീയ നേതാക്കളുടേയും പേരുകള്‍ പുറത്തു പറയുമെന്നാണ് ഭീഷണി. ഈ ഭീഷണിയുയര്‍ത്തി സര്‍ക്കാരിനെ ബ്ലാക്ക്‌മെയില്‍ ചെയ്യുകയാണ് സൂരജ്.

ഇതേ തുടര്‍ന്ന് വിജിലന്‍സ് അന്വേഷണത്തിലെ അതൃപ്തി മന്ത്രി വി.കെ. ഇബ്രാഹീം കുഞ്ഞ് പരസ്യമായി തന്നെ പറഞ്ഞു. സൂരജിന്റെ വെളിപ്പെടുത്തലുകളെ ഭയക്കുന്ന സര്‍ക്കാര്‍ തന്നെ വിജലന്‍സ് അന്വേഷണം അട്ടിമറിക്കുന്നതിനുള്ള ശ്രമത്തിനു ചുക്കാന്‍ പിടിക്കുന്നു. അതേസമയം, ടി.ഒ. സൂരജിന്റെ വിഷയത്തില്‍ പ്രതിപക്ഷം മൗനം വെടിയണമെന്ന് ബിജെപി ആവശ്യപ്പെടുന്നു. എല്‍ഡിഎഫ് നിലപാട് വ്യക്തമാക്കണം.

യുഡിഎഫ് സൂരജിനെ സംരക്ഷിക്കുന്നതു പോലെ എല്‍ഡിഎഫും സംരക്ഷിച്ചിട്ടുണ്ട്. എളമരം കരീം മന്ത്രിയായിരുന്നപ്പോഴും കുഞ്ഞാലിക്കുട്ടി മന്ത്രിയായപ്പോഴും സൂരജിന് സ്വാധീനം ഒരുപോലെ തന്നെയായിരുന്നു. എല്‍ഡിഎഫിന്റേയും യുഡിഎഫിന്റേയും ഭരണകാലങ്ങളില്‍ സ്വാധീനം ചെലുത്തിപ്പോന്ന ഉദ്യോഗസ്ഥനായിരുന്നു സൂരജ്. കോഴിക്കോട് മെഡിക്കല്‍ കോളേജിലെയും കരിപ്പൂര്‍ വിമാനത്താവള അഴിമതികള്‍ ഉള്‍പ്പെടെ മൂന്നു വിജിലന്‍സ് അന്വേഷണങ്ങളുണ്ടെന്ന് റിപ്പോര്‍ട്ടുണ്ട്. ഇദ്ദേഹം കോഴിക്കോട് ജില്ലാ കളക്ടര്‍ ആയിരിക്കുമ്പോഴാണ് മാറാട് കലാപം ഉണ്ടാകുന്നത്. മാറാട് കലാപത്തിനു ശേഷമാണ് സൂരജിന്റെ സാമ്പത്തികമായ വളര്‍ച്ച. ഇന്റലിജന്‍സില്‍ നിന്ന് വളരെ നേരത്തേ തന്നെ കലാപം ഉണ്ടാകാന്‍ സാധ്യതയുണ്ടെന്ന മുന്നറിയിപ്പ് ലഭിച്ചിട്ടും ജില്ലാ കളക്ടര്‍ വേണ്ട നടപടികളെടുത്തില്ലെന്ന് ജുഡിഷ്യല്‍ കമ്മിഷന്‍ റിപ്പോര്‍ട്ടില്‍ പറയുന്നുണ്ട്.

കലാപത്തിന് വിദേശ രാജ്യങ്ങളില്‍ നിന്നം ഫണ്ട് വന്നിട്ടുണ്ടെന്ന ആരോപണവുമുണ്ട്. കലാപത്തില്‍ സൂരജിന്റെ പങ്ക് വ്യക്തമായതാണ്. കലാപത്തിന്റെ തെളിവു നശിപ്പിക്കാനും ചില മുസ്ലീംലീഗ് നേതാക്കളെ രക്ഷിക്കാനും ശ്രമിച്ചിട്ടുണ്ട്. ഈ തെളിവുകളെല്ലാം വെച്ചാണ് ചില വെളിപ്പെടുത്തലുകള്‍ നടത്തുമെന്ന ഭീഷണി മുഴക്കുന്നത്. സൂരജ് വ്യവസായ സെക്രട്ടറി ആയിരുന്നപ്പോള്‍ മധ്യകേരളത്തിലെ ഒരു കമ്പനിക്ക് 6 കോടി രൂപയുടെ നികുതിയളവ് അനുവദിച്ചുകൊണ്ട് ഫയലില്‍ ഒപ്പിട്ടു. എന്നാല്‍, ഇതു മറ്റുദ്യോഗസ്ഥര്‍ക്ക് പ്രശ്‌നമുണ്ടാക്കുന്നതായതു കൊണ്ട് അവര്‍ എതിര്‍ത്തു. അതോടെ അതു നടക്കാതെ പോയി. എന്നാല്‍, കോടിക്കണക്കിന് നികുതിയിളവ് പല വമ്പന്‍ കമ്പനികള്‍ക്കും ഇദ്ദേഹം ചെയ്തുകൊടുത്തിട്ടുണ്ട്.

സൂരജ് മൂവാറ്റുപുഴ ആര്‍ഡിഒ ആയി ജോലിയില്‍ കയറിയതു മുതല്‍ ഇതുവരെയുള്ള എല്ലാ കാര്യങ്ങളും അന്വേഷണ പരിധിയില്‍ ഉള്‍പ്പെടുത്തണം. കളമശ്ശേരി ഭൂമി തട്ടിപ്പു കേസില്‍ സിബിഐ ചോദ്യം ചെയ്യാന്‍ നോട്ടീസ് നല്‍കിയിട്ടുണ്ട്. ഇതു മുന്നില്‍ കണ്ടാണ് സര്‍ക്കാര്‍ തന്നെ സൂരജിനെ സംരക്ഷിക്കാനുള്ള ശ്രമം നടത്തുന്നത്. സൂരജ് വെളിപ്പെടുത്തുമെന്നു പറയുന്ന സംഭവങ്ങളില്‍ ആരൊക്കെയാണ് അഴിമതിക്കാര്‍ ഏതൊക്കെയാണ് അഴിമതികള്‍ എന്നത് പറയണം. ഇതും അന്വേഷണ പരിധിയില്‍ വരണം. ഇടതുപക്ഷം സമരാവേശം വിട്ട് സാംസ്‌കാരിക പരിപാടികള്‍ നടത്തുകയാണ്. ഈ വിഷയത്തില്‍ എന്തു നിലപാടാണ് ഇടതുപക്ഷത്തിന്റേതെന്ന് വ്യക്തമാക്കണമെന്നും വി.വി. രാജേഷ് വാര്‍ത്താ സമ്മേളനത്തില്‍ ആവശ്യപ്പെട്ടു.
    
</TEXT>
</DOC>