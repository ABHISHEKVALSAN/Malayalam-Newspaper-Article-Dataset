<DOC>
<DOCNO>114042895429.utf8</DOCNO>
<TEXT>


           തദ്ദേശഭരണ തെരഞ്ഞെടുപ്പ്‌: വോട്ടിംഗ്‌ യന്ത്രവും ഫോട്ടോ വോട്ടര്‍പട്ടികയും നിര്‍ബന്ധമാക്കണം     

Monday 28 April 2014 9:18 pm IST

        തിരുവനന്തപുരം: തദ്ദേശഭരണ പൊതുതിരഞ്ഞെടുപ്പില്‍ ഇലക്ട്രോണിക്‌ വോട്ടിംഗ്‌ യന്ത്രവും ഫോട്ടോ പതിച്ച വോട്ടര്‍പട്ടികയും നിര്‍ബന്ധമാക്കാനുള്ള സംസ്ഥാന തെരഞ്ഞെടുപ്പ്‌ കമ്മീഷന്റെ നിര്‍ദ്ദേശം നടപ്പാക്കാനാവശ്യമായ സഹായം നല്‍കാന്‍ സര്‍വ്വകക്ഷി യോഗം സര്‍ക്കാരിനോടഭ്യര്‍ത്ഥിച്ചു. തൃത്താല പഞ്ചായത്തുകളിലെ വോട്ടെടുപ്പിനായി പ്രത്യേകം രൂപകല്‍പനചെയ്ത മള്‍ട്ടിപോസ്റ്റ്‌ വോട്ടിംഗ്‌ യന്ത്രങ്ങള്‍ക്ക്‌ മുപ്പത്തഞ്ച്‌ കോടിയോളം രൂപ ചെലവ്‌ വരുമെന്ന്‌ തെരഞ്ഞെടുപ്പ്‌ കമ്മീഷണര്‍ കെ. ശശിധരന്‍ നായര്‍ യോഗത്തെ അറിയിച്ചു. കേന്ദ്ര തെരഞ്ഞെടുപ്പ്‌ കമ്മീഷന്റെ ഫോട്ടോ പതിച്ച വോട്ടര്‍പട്ടിക വാര്‍ഡടിസ്ഥാനത്തില്‍ പുന:ക്രമീകരിക്കാനുള്ള പ്രാരംഭജോലികള്‍ കമ്മീഷന്‍ ആരംഭിച്ചു. 
ഈ നടപടികള്‍ പൂര്‍ത്തീകരിക്കാന്‍ സര്‍ക്കാര്‍ സഹായം അനിവാര്യമാണെന്ന കമ്മീഷണറുടെ നിര്‍ദ്ദേശം യോഗത്തില്‍ പങ്കെടുത്ത രാഷ്ട്രീയ കക്ഷി പ്രതിനിധികള്‍ അംഗീകരിച്ചു. ലോകസഭാ-നിയമസഭാ തെരഞ്ഞെടുപ്പില്‍ വോട്ടിംഗ്‌ യന്ത്രവും ഫോട്ടോ പതിച്ച വോട്ടര്‍പട്ടികയും ഉപയോഗിക്കുന്നതുമൂലം തെരഞ്ഞെടുപ്പ്‌ സംബന്ധിച്ച പരാതികള്‍ ഗണ്യമായി കുറയ്ക്കാന്‍ കഴിഞ്ഞിട്ടുണ്ടെന്ന്‌ യോഗത്തില്‍ കക്ഷി നേതാക്കള്‍ അഭിപ്രായപ്പെട്ടു. ബൂത്ത്‌ ലെവല്‍ ഓഫീസര്‍മാര്‍ നല്‍കുന്ന സ്ലിപ്പ്‌ തദ്ദേശഭരണ തിരഞ്ഞെടുപ്പില്‍ തിരിച്ചറിയല്‍ രേഖയാക്കില്ലെന്നും കമ്മീഷണര്‍ അറിയിച്ചു.
    
</TEXT>
</DOC>