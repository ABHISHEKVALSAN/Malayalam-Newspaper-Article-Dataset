<DOC>
<DOCNO>114010164888.utf8</DOCNO>
<TEXT>


           ഉദ്യോഗസ്ഥയുടെ അറസ്റ്റ്‌ എന്തിനെന്ന്‌ വ്യക്തമാക്കണം: കെ. സുരേന്ദ്രന്‍    

Wednesday 1 January 2014 10:19 pm IST

        കൊച്ചി: കണ്‍സ്യൂമര്‍ഫെഡില്‍ പതിറ്റാണ്ടുകളായി വന്‍ അഴിമതിയാണ്‌ നടന്നുവരുന്നത്‌. അഴിമതിയുടെ അന്വേഷണവുമായി ബന്ധപ്പെട്ട്‌ ചില ഫയലുകള്‍ എടുത്തു കൊടുത്തതിന്റെ പേരില്‍ ലില്ലി എന്ന വനിത ഉദ്യോഗസ്ഥയെ അന്യായമായി അറസ്റ്റുചെയ്തതിന്റെ കാരണം വ്യക്തമാക്കണമെന്ന്‌ ബിജെപി സംസ്ഥാന ജനറല്‍ സെക്രട്ടറി കെ.സുരേന്ദ്രന്‍ ആവശ്യപ്പെട്ടു. പുതിയ ആഭ്യന്തരമന്ത്രിയായി രമേശ്‌ ചെന്നിത്തല അധികാരമേറ്റ്‌ ഒരു മണിക്കൂറിനുള്ളില്‍ ധര്‍മ്മടം പോലീസാണ്‌ ലില്ലിയെ അറസ്റ്റുചെയ്തത്‌. 62 കോടിയുടെ അഴിമതിയാണ്‌ നടന്നിരിക്കുന്നത്‌. രമേശ്‌ ചെന്നിത്തലയും കൂട്ടാളികളുമാണ്‌ ഈ അഴിമതിയുടെ പിന്നില്‍ പ്രവര്‍ത്തിച്ചിരിക്കുന്നത്‌ എന്നും സുരേന്ദ്രന്‍ ആരോപിച്ചു.
തിരുവഞ്ചൂര്‍ രാധാകൃഷ്ണന്‍ ആഭ്യന്തരമന്ത്രിയായിരുന്നപ്പോള്‍ വിജിലന്‍സ്‌ സമര്‍പ്പിച്ച അന്വേഷണ റിപ്പോര്‍ട്ട്‌ അദ്ദേഹം പൂഴ്ത്തിവക്കുകയായിരുന്നെന്നും സുരേന്ദ്രന്‍ കുറ്റപ്പെടുത്തി. വിജിലന്‍സിനു ഫയലുകള്‍ നല്‍കിയതിന്റെ പേരില്‍ നിരന്തരമായ പീഡനമാണ്‌ അധികൃതരില്‍ നിന്നും വനിത ജീവനക്കാരി അനുഭവിച്ചുകൊണ്ടിരുന്നത്‌. ഇതിനെതിരെ മുഖ്യമന്ത്രിക്കും കണ്‍സ്യൂമര്‍ഫെഡ്‌ ചെയര്‍മാന്‍ ജോയി തോമസിനും ജീവനക്കാരി പരാതി നല്‍കിയിരുന്നു. ഒറ്റക്കു താമസിക്കുന്ന ഫ്ലാറ്റില്‍ വനിത ജീവനക്കാരി ചെല്ലുകയാണെങ്കില്‍ പരാതിക്കുപരിഹാരം കാണാം എന്നായിരുന്നു ചെയര്‍മാന്റെ പ്രതികരണമെന്ന്‌ ജീവനക്കാരി പരാതിപ്പെട്ടതായും സുരേന്ദ്രന്‍ പറഞ്ഞു.
സംസ്ഥാനത്തെ ഒരു പ്രമുഖ പോലീസുദ്യോഗസ്ഥ ഈ വിഷയത്തെ കുറിച്ചന്വേഷിച്ച്‌ ആഭ്യന്തരവകുപ്പിന്‌ റിപ്പോര്‍ട്ടു സമര്‍പ്പിച്ചിട്ടുള്ളതാണ്‌. വനിത ജീവനക്കാരിയുടെ അറസ്റ്റു രേഖപ്പെടുത്താതെ അന്യായമായി പോലീസ്‌ കയ്യേറ്റം ചെയ്യുകയാണ്‌. അഴിമതിയുടെ മുഴുവന്‍ വിവരങ്ങളും പുറത്തുവന്നാല്‍ അത്‌ ചെന്നിത്തലയുടെ നിലനില്‍പിനെ ബാധിക്കുമെന്നതുകൊണ്ടാണ്‌ തിടുക്കത്തിലുള്ള അറസ്റ്റ്‌ എന്നും സുരേന്ദ്രന്‍ പറഞ്ഞു.
ജീവനക്കാരിയോട്‌ അപമര്യാദയായി പെരുമാറിയ ജോയി തോമസിനെതിരെ നിയമനടപടികള്‍ എടുക്കുന്നതിനു പകരം കെപിസിസി നിര്‍വാഹക സമിതിയില്‍ ഉള്‍പ്പെടുത്തുകയാണ്‌ ചെന്നിത്തല ചെയ്തത്‌. പ്രതിപക്ഷത്തിരുന്നുകൊണ്ട്‌ സിപിഎം ഇതിന്‌ ഒത്താശ ചെയ്തു കൊടുക്കുകയാണെന്നും സുരേന്ദ്രന്‍ കുറ്റപ്പെടുത്തി. അഴിമതിക്കാരെ പോലീസിനെ ഉപയോഗിച്ച്‌ വായടപ്പിക്കുന്ന ആഭ്യന്തരമന്ത്രിയുടെ ഹിഡ്ഡന്‍ അജണ്ട പുറത്തുകൊണ്ടുവരണം. വിഷയത്തില്‍ അടിയന്തരമായി മുഖ്യമന്ത്രി ഇടപെട്ട്‌ അന്വേഷിക്കണമെന്നും സുരേന്ദ്രന്‍ ആവശ്യപ്പെട്ടു.
    
</TEXT>
</DOC>