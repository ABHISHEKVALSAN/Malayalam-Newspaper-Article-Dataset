<DOC>
<DOCNO>114051599852.utf8</DOCNO>
<TEXT>


           മൂന്ന്‌ അപകടങ്ങളില്‍ ആറു മരണം; പാലക്കാട്ട്‌ മരിച്ചത്‌ അച്ഛനും മകനും    

Thursday 15 May 2014 10:09 pm IST

        തൃശൂര്‍: കുന്നംകുളത്തും പാലക്കാട്ടും പത്തനംതിട്ടയ്ക്കടുത്ത്‌ വടശേരിക്കരയിലും ഉണ്ടായ വാഹനാപകടങ്ങളില്‍ ആറു മരണം. ഏഴു പേര്‍ക്ക്‌ പരിക്ക്‌.
പാലക്കാട്ട്‌ കഞ്ചിക്കോട്ട്‌ റോഡരികില്‍ സംസാരിച്ചു നില്‍ക്കുന്നവര്‍ക്കിടയിലേക്ക്‌ ലോറി പാഞ്ഞുകയറി അച്ഛനും മകനും മരിച്ചു. നാലുപേര്‍ക്ക്‌ പരുക്കേറ്റു. ശ്രീകൃഷ്ണപുരം കല്ലുവഴി പുത്തന്‍വീട്ടില്‍ മാടമ്പില്‍ രാമദാസന്‍നായര്‍(70), മകന്‍ രാഹുല്‍കൃഷ്ണദാസ്‌(37) എന്നിവരാണ്‌ മരിച്ചത്‌. ഇന്നലെ പുലര്‍ച്ചെ ഒരുമണിയോടെ കഞ്ചിക്കോട്‌ റെയില്‍വെ സ്റ്റേഷന്‌ സമീപം ദേശീയപാതയിലാണ്‌ അപകടം.കോയമ്പത്തൂര്‍ എട്ടിമടയിലെ അമൃത എജുക്കേഷണല്‍ ഇന്‍സ്റ്റിറ്റിയൂഷനിലെ ജീവനക്കാരായ രാമദാസനും രാഹുലും കാറില്‍ എറണാകുളത്തേക്ക്‌ പോവുകയായിരുന്നു. 
എതിരെവന്ന വാനുമായി കാര്‍ ഉരസിയതിനെ ചൊല്ലിയുണ്ടായ തര്‍ക്കം സംസാരിച്ചു തീര്‍ക്കുന്നതിനിടെ പിന്നില്‍ നിന്നും അമിതവേഗതയിലെത്തിയ ലോറി ഇവരെ ഇടിച്ചു തെറിപ്പിച്ചു. രാമദാസനും മകനും തല്‍ക്ഷണം മരിച്ചു.ഇവരോട്‌ സംസാരിച്ചു നിന്നിരുന്ന വാനിലെ യാത്രക്കാരായ തൃപ്പൂണിത്തുറ ഇരുമ്പനം സ്വദേശികളായ പ്രേമന്‍(41), ഷണ്‍മുഖന്‍(38), രാധാകൃഷ്ണന്‍(51), ശശി(43) എന്നിവര്‍ക്ക്‌ പരുക്കേറ്റു. ലോറി കസ്റ്റഡിയിലെടുത്തിട്ടുണ്ട്‌. ഡ്രൈവര്‍ ഒളിവിലാണ്‌.അംബുജാക്ഷിഅമ്മയാണ്‌രാമദാസന്റെ ഭാര്യ. മകള്‍: അനിത. രാഹുലിന്റെ ഭാര്യ ശ്രീല.
വടശേരിക്കരയില്‍ മിനി ടിപ്പര്‍ കരിങ്കല്‍ ഭിത്തിയിലിടിച്ച്‌ ഡ്രൈവര്‍ ശൂരനാട്‌ ഈസ്റ്റ്‌ പതാരം അഭിരാമത്തില്‍ പ്രസാദ്‌ (28), തലച്ചിറ ആലയ്ക്കല്‍പടി മുളംകുന്നേല്‍ എം.വി.തോമസ്‌ (63) എന്നിവര്‍ മരിച്ചു. ക്ലീനര്‍ പടിഞ്ഞാറേ ശൂരനാട്‌ ഇരവിത്താര വല്യയ്യത്ത്‌ സിദ്ദിഖിനെ പരിക്കുകളോടെ കോട്ടയം മെഡിക്കല്‍ കോളേജ്‌ ആശുപത്രിയില്‍ പ്രവേശിപ്പിച്ചു. 
ഇന്നലെ രാവിലെ എട്ടരയോടെ വടശേരിക്കര ഇടത്തറ ഭാഗത്തായിരുന്നു അപകടം. കൊമ്പനോലിയിലെ ക്രഷര്‍ യൂണിറ്റില്‍നിന്ന്‌ പാറപ്പൊടിയുമായി കരുനാഗപ്പള്ളിയിലേക്ക്‌ പോയ ലോറിയാണ്‌ അപകടത്തില്‍പ്പെട്ടത്‌. കുത്തിറക്കമിറങ്ങി വരികയായിരുന്ന ടിപ്പര്‍ നിയന്ത്രണം വിട്ട്‌ എതിര്‍ വശത്തെ കരിങ്കല്‍ ഭിത്തിയില്‍ ഇടിക്കുകയായിരുന്നു. 
ലോട്ടറി കച്ചവടക്കാരനായ തോമസ്‌ മെയിന്‍ റോഡിലിറങ്ങാന്‍ വേണ്ടിയാണ്‌ ടിപ്പറില്‍ കയറിയത്‌. സൗമ്യയാണ്‍പ്രസാദിന്റെ ഭാര്യ, മക്കള്‍: അഭിരാജ്‌, അഭിരാമി. എം.ടി. തോമസിന്റെ ഭാര്യ കുഞ്ഞമ്മ, മക്കള്‍: റെജി, റോയി, സജി. 
കുന്നംകുളത്തിനടുത്ത്‌ പന്നിത്തടം കേച്ചേരി റോഡില്‍ ലോറിയും ഇന്നോവ കാറും കൂട്ടിയിടിച്ച്‌ രണ്ടുപേര്‍ മരിച്ചു. രണ്ട്‌ പേരെ ആശുപത്രിയില്‍ പ്രവേശിപ്പിച്ചു. കണ്ണൂര്‍ പയ്യന്നൂര്‍ സ്വദേശിനി സജന (22), കാര്‍ ഡ്രൈവര്‍ കതിരേഷ്‌ (30) എന്നിവരാണ്‌ മരിച്ചത്‌. സജനയുടെ അച്ഛന്‍ സുരേഷ്‌ (46) അമ്മ ജമീല സുരേഷ്‌ എന്നിവരെ കുന്നംകുളം റോയല്‍ ആശുപത്രിയില്‍ പ്രവേശിപ്പിച്ചു. ഇന്നലെ രാവിലെ 8.30ന്‌ ഇയ്യാല്‍ മന്ത്രവാദിനി റോഡിനടുത്ത്‌ വെച്ചായിരുന്നു അപകടം. റോഡിലേക്ക്‌ തള്ളിനില്‍ക്കുന്ന ട്രാന്‍സ്ഫോര്‍മര്‍ ആണ്‌ അപകട കാരണം. കെല്‍ട്രോണില്‍ ജോലി ചെയ്യുന്ന മകനെ കാണാന്‍ കണ്ണൂരില്‍ നിന്നും തൃശൂരിലേക്ക്‌ കാറില്‍ വരികയായിരുന്നു. പേരാമംഗലത്തുനിന്നും സെപ്റ്റിക്‌ ടാങ്ക്‌ കയറ്റികൊണ്ട്‌വന്ന ലോറിയുമായി കൂട്ടിയിടിച്ചാണ്‌ അപകടം.
    
</TEXT>
</DOC>