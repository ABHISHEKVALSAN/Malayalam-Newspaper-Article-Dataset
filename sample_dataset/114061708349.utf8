<DOC>
<DOCNO>114061708349.utf8</DOCNO>
<TEXT>


           ബാര്‍ ലൈസന്‍സ്: തീരുമാനത്തിനായി നാലാഴ്ച്ച വേണമെന്ന് സര്‍ക്കാര്‍    

Tuesday 17 June 2014 3:17 pm IST

കൊച്ചി: ബാര്‍ ലൈസന്‍സ് വിഷയത്തില്‍ വേണ്ട തീരുമാനം കൈകൊള്ളുന്നതിന് നാലാഴ്ച്ചത്തെ സമയം ആവശ്യമാണെന്ന് സംസ്ഥാന സര്‍ക്കാര്‍ ഹൈക്കോടതിയെ അറിയിച്ചു. നയപരമായ തീരുമാനം എടുക്കേണ്ടതിനാല്‍ സാവകാശം വേണമെന്നാണ് സര്‍ക്കാരിന്റെ ആവശ്യം. ത്രീ സ്റ്റാറിന് മുകളിലുള്ള ഹോട്ടലുകള്‍ക്ക് ബാര്‍ ലൈസന്‍സ് നിഷേധിച്ചതിനെതിരെ പത്ത് ബാറുടമകള്‍ സമര്‍പ്പിച്ച ഹര്‍ജിയിലാണ് സര്‍ക്കാര്‍ നിലപാട്. 418 ബാറുകളുടെ ലൈസന്‍സ് റദ്ദാക്കിയ ഹര്‍ജി ഹൈക്കോടതി ഇന്ന് പരിഗണിക്കാനിരിക്കെയാണ് സര്‍ക്കാര്‍ നിലപാട് വ്യക്തമാക്കിയത്.

ലൈസന്‍സ് റദ്ദാക്കിയത് സര്‍ക്കാരിന്റെ നയപരമായ തീരുമാനമാണെന്നും അതില്‍ ഇടപെടാന്‍ ആവില്ലെന്നും കോടതി നേരത്തെ വാക്കാല്‍ പരാമര്‍ശിച്ചിരുന്നു. ബാര്‍ ലൈസന്‍സ് പുതുക്കി നല്‍കാത്തതിനെതിരെ സ്റ്റാര്‍ പദവിയുള്ള പത്ത് ബാറുടമകള്‍ നേരത്തെ ഹൈക്കോടതി സിംഗിള്‍ ബഞ്ചിനെ സമീപിച്ചിരുന്നു. എന്നാല്‍ സിംഗിള്‍ബഞ്ച് ഹര്‍ജി തള്ളി. തുടര്‍ന്നാണ് അവര്‍ ഡിവിഷന്‍ ബഞ്ചിനെ സമീപിച്ചത്. വിഷയത്തില്‍ സത്യവാങ്മൂലം സമര്‍പ്പിക്കാന്‍ ഡിവിഷന്‍ ബഞ്ച് സംസ്ഥാന സര്‍ക്കാരിന് നിര്‍ദ്ദേശം നല്‍കിയിട്ടുണ്ട്.
    
</TEXT>
</DOC>