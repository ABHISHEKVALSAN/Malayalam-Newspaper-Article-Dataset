<DOC>
<DOCNO>114031984452.utf8</DOCNO>
<TEXT>


           കടല്‍കൊല കേസ്: ഇന്ത്യയുമായി ചര്‍ച്ച നടത്തുമെന്ന് ഐക്യരാഷ്ട്രസഭ    

Wednesday 19 March 2014 12:52 pm IST

ന്യൂദല്‍ഹി: കടല്‍ക്കൊലക്കേസില്‍ ഇറ്റാലിയുടെ പരാതി പരിഗണിച്ച് ഇന്ത്യയുമായി ചര്‍ച്ച നടത്തുമെന്ന് ഐക്യരാഷ്ട്ര സഭ. നാവികരുടെ മോചനത്തിനായി ഇന്ത്യയുമായി ചര്‍ച്ച നടത്തുമെന്ന് യുഎന്‍ പൊതുസഭാ പ്രസിഡന്റ് ജോണ്‍ ആഷെയാണ് വ്യക്തമാക്കിയത്.

മൂന്ന് ദിവസത്തെ സന്ദര്‍ശത്തിനായി ഇന്ത്യയിലെത്തുന്ന ആഷെ മന്‍മോഹന്‍ സിംഗുമായി നടത്തുന്ന കൂടിക്കാഴ്ചയില്‍ വിഷയം ഉന്നയിക്കുമെന്ന് അറിയിച്ചു. വിദേശകാര്യ മന്ത്രി സല്‍മാന് ഖുര്‍ഷിദുമായും ജോണ്‍ ആഷ് കൂടിക്കാഴ്ച നടത്തും.

കടല്‍ക്കൊലക്കേസ് സംബന്ധിച്ച് ഇറ്റാലിയന്‍ ഉപ പ്രധാനമന്ത്രിയും ആഭ്യന്തരമന്ത്രിയുമായ അഞ്ചലിനോ അല്‍ഫനോ തിങ്കളാഴ്ച ജോണ്‍ ആഷെയെ സന്ദര്‍ശിച്ച് ചര്‍ച്ച നടത്തിയിരുന്നു. ഐക്യരാഷ്ട്രസഭ സെക്രട്ടറി ജനറല്‍ ബാന്‍കി മൂണുമായും കൂടിക്കാഴ്ച്ച നടത്തി.  നാവികരെ വിട്ടയക്കുക അല്ലെങ്കില്‍, നാവികരുടെ വിചാരണ ഇറ്റലിയില്‍ നടത്താന്‍ അനുവദിക്കുക തുടങ്ങിയ ആവശ്യങ്ങളാണ് ഇറ്റലി ഉന്നയിച്ചത്.

സുപ്രീംകോടതിയുടെ പരിഗണനയിലിരിക്കുന്ന കേസില്‍ ഇപ്പോള്‍ ഒരു നടപടിയും പ്രായോഗികമല്ലെന്നായിരിക്കും ഇന്ത്യ ഐക്യരാഷ്ട്രസഭാ പ്രതിനിധിയെ അറിയിക്കുക. നാവികര്‍ക്കെതിരെ വധശിക്ഷ ലഭിക്കാവുന്ന കുറ്റങ്ങള്‍ ഒഴിവാക്കിയിട്ടുണ്ടെന്നും ഇന്ത്യ അറിയിക്കും. ഈമാസം 30നാണ് കടല്‍കൊല കേസ് സുപ്രീംകോടതിയുടെ പരിഗണനക്ക് വരുന്നത്.
    
</TEXT>
</DOC>