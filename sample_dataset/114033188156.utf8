<DOC>
<DOCNO>114033188156.utf8</DOCNO>
<TEXT>


           പിഎസ്സി ഒരവസരം കൂടി നല്‍കും    

Monday 31 March 2014 9:16 pm IST

തിരുവനന്തപുരം: അപേക്ഷയിലെ ഫോട്ടോയില്‍ പേരും തിയതിയും രേഖപ്പെടുത്താന്‍ വിട്ടുപോയവര്‍ക്ക്‌ തിരുത്താന്‍ ഒരവസരംകൂടി നല്‍കാന്‍ പിഎസ്സി തീരുമാനിച്ചു. 45 ദിവത്തേക്കാണ്‌ പ്രത്യേക അനുമതി നല്‍കിയിരിക്കുന്നത്‌. ഇതിനോടകം എഴുത്തുപരീക്ഷയോ, ഇന്റര്‍വ്യൂവോ, പ്രായോഗികപരീക്ഷയോ, സര്‍ട്ടിഫിക്കറ്റ്‌ പരിശോധനയോ നടത്താത്ത മുഴുവന്‍ തസ്തികകള്‍ക്കുമാണ്‌ തീരുമാനം ബാധകമാവുന്നത്‌. ഇതുപ്രകാരം 2011 ജനുവരി ഒന്നുമുതല്‍ മുതല്‍ ഓണ്‍ലൈന്‍ അപേക്ഷ അയച്ചവര്‍ക്കും ജനുവരി ഒന്നു മുതല്‍ ഒറ്റത്തവണ രജിസ്ട്രേഷന്‍ നടത്തിയവര്‍ക്കും ഇന്നുമുതല്‍ തെറ്റുതിരുത്താന്‍ അവസരമുണ്ട്‌. എന്നാല്‍, ഫോട്ടോയില്‍ പേരും തീയതിയും രേഖപ്പെടുത്തണമെന്ന നിബന്ധന അതേപടി നിലനിര്‍ത്താനും പിഎസ്സി യോഗം തീരുമാനിച്ചു. ഇതുവരെ അപേക്ഷ അയച്ചവര്‍ക്ക്‌ ഫോട്ടോയില്‍ പേരും തീയതി ഉണ്ടെന്ന്‌ പ്രൊഫൈല്‍ പരിശോധനയിലൂടെ ഉറപ്പുവരുത്താനും ആവശ്യമായ തിരുത്തലുകള്‍ വരുത്താനും ഇതിലൂടെ കഴിയും. 
ഫോട്ടോയില്‍ പേരും തീയതിയും രേഖപ്പെടുത്തുന്നതുമായി ബന്ധപ്പെട്ട തര്‍ക്കം കഴിഞ്ഞ മൂന്നു പിഎസ്സി യോഗങ്ങള്‍ സജീവമായി ചര്‍ച്ചചെയ്യുകയാണ്‌. എന്നാല്‍, ഇക്കാര്യത്തില്‍ അന്തിമതീരുമാനമെടുക്കാന്‍ കഴിഞ്ഞിരുന്നില്ല. ഇന്നലെ ചേര്‍ന്ന പിഎസ്സി യോഗത്തില്‍ വിഷയം വിശദമായി ചര്‍ച്ച ചെയ്യുകയും നിബന്ധന പിന്‍വലിക്കേണ്ടതില്ലെന്നും തെറ്റുതിരുത്താന്‍ ഒരവസരംകൂടി നല്‍കാനും തീരുമാനിക്കുകയായിരുന്നു. അതേസമയം, പിഎസ്സിയുടെ തീരുമാനത്തിനെതിരേ അവസരം നഷ്ടപ്പെട്ട ഉദ്യോഗാര്‍ഥികള്‍ കോടതിയെ സമീപിക്കുമെന്ന കാര്യം ഉറപ്പാണ്‌. 
ഫോട്ടോയില്‍ പേരും തീയതിയുമില്ലാത്തതിന്റെ പേരില്‍ നിരവധി ഉദ്യോഗാര്‍ഥികള്‍ക്ക്‌ നേരത്തെ പരീക്ഷയെഴുതാന്‍ കഴിഞ്ഞിരുന്നില്ല. ഇവര്‍ പുറത്താക്കപ്പെടുകയും ഒരുവിഭാഗം ഉദ്യോഗാര്‍ഥികള്‍ക്ക്‌ ഇളവ്‌ ലഭിക്കുകയും ചെയ്ത നടപടിയാണ്‌ ചോദ്യം ചെയ്യപ്പെടുക. ഓണ്‍ലൈന്‍ അപേക്ഷയുടെയും ഒറ്റത്തവണ രജിസ്ട്രേഷന്റെയും ഭാഗമായി ഫോട്ടോയില്‍ ഉദ്യോഗാര്‍ഥികള്‍ പേരും ഫോട്ടോയെടുത്ത തീയതിയും രേഖപ്പെടുത്തണമെന്നായിരുന്നു പിഎസ്സിയുടെ വ്യവസ്ഥ. ഈ തിയ്യതി 2011 ജനുവരി ഒന്നിനു ശേഷമായിരിക്കണമെന്ന്‌ നിര്‍ബന്ധവുമുണ്ട്‌. ഇത്‌ പാലിക്കാത്തവരെ രണ്ടുവര്‍ഷമായി പിഎസ്സി പരീക്ഷയെഴുതാനനുവദിക്കാറുമില്ല. 80ഓളം പേര്‍ ഇതില്‍ ഇളവ്‌ ആവശ്യപ്പെട്ട്‌ കോടതിയെ സമീപിച്ചിരുന്നു. എന്നാല്‍, ആര്‍ക്കും അന്തിമാനുമതി ലഭിച്ചിരുന്നില്ല. ഇത്തരം സാഹചര്യങ്ങള്‍ നിലനില്‍ക്കുമ്പോഴാണ്‌ പിഎസ്സിയുടെ നടപടി.
27 തസ്തികകളിലേക്ക്‌ വിജ്ഞാപനം പുറപ്പെടുവിക്കാനും പിഎസ്സി യോഗം തീരുമാനിച്ചു. പ്ലാന്റേഷന്‍ കോര്‍പറേഷനിലെ അസിസ്റ്റന്റ്‌ മാനേജര്‍, ഭാരതീയ ചികില്‍സാവകുപ്പില്‍ റേഡിയോഗ്രാഫര്‍, പോളിടെക്നിക്‌ ലെക്ചര്‍ വിഭാഗത്തില്‍ ഒമ്പത്‌ തസ്തികകള്‍, എന്‍.സി.എ-10, സ്പെഷ്യല്‍ റിക്രൂട്ട്മെന്റില്‍ രണ്ടും ഉള്‍പ്പടെയുള്ള തസ്തികകളിലാണ്‌ വിജ്ഞാപനം. പൗള്‍ട്രി ഡെവലപ്പ്മെന്റ്‌ കോര്‍പറേഷനിലെ സ്പെഷ്യല്‍ റൂള്‍സ്‌ പിഎസ്സി അംഗീകരിച്ചു.
    
</TEXT>
</DOC>