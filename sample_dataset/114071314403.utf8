<DOC>
<DOCNO>114071314403.utf8</DOCNO>
<TEXT>


           ജാര്‍ഖണ്ഡില്‍ നിന്നും കുട്ടികളെ കടത്തിയത് കേന്ദ്രം അന്വേഷിക്കും    

Sunday 13 July 2014 10:27 pm IST

ന്യൂദല്‍ഹി: ജാര്‍ഖണ്ഡില്‍ നിന്നും കേരളത്തിലേക്ക് കുട്ടികളെ കടത്തിയ സംഭവം കേന്ദ്രഏജന്‍സി അന്വേഷിക്കുമെന്ന് ആഭ്യന്തരമന്ത്രി രാജ്‌നാഥ് സിംഗ്. സംഭവം അതീവഗൗരവകരമാണെന്നും അദ്ദേഹം വ്യക്തമാക്കി. വിഷയത്തില്‍ നിവേദനം നല്‍കാനെത്തിയ വനിതാ സംഘടനയ്ക്കാണ് രാജ്‌നാഥ് സിംഗ് സമഗ്ര അന്വേഷണമെന്ന ഉറപ്പുനല്‍കിയത്.
ജാര്‍ഖണ്ഡില്‍ നിന്ന് രാജ്യത്തിന്റെ വിവിധ ഭാഗങ്ങളിലേക്ക് കുട്ടികളെ കൊണ്ടുവന്നത് മനുഷ്യക്കടത്താണെന്ന് കേന്ദ്രവനിതാ-ശിശു ക്ഷേമ മന്ത്രി മേനകാ ഗാന്ധി കഴിഞ്ഞ ദിവസം വ്യക്തമാക്കിയിരുന്നു. ഇക്കാര്യത്തില്‍ ഉടന്‍ തന്നെ കേന്ദ്രസര്‍ക്കാര്‍ ഇടപെടുമെന്നും അവര്‍ പറഞ്ഞു. സംഭവത്തില്‍ സിബിഐ അന്വേഷണം ഉടന്‍ പ്രഖ്യാപിക്കാനാണ് സാധ്യത. കേരളത്തിലെയും ജാര്‍ഖണ്ഡിലെയും ബിജെപി നേതൃത്വങ്ങളും കുട്ടിക്കടത്തിനെപ്പറ്റി സിബിഐ അന്വേഷിക്കണമെന്ന് ആവശ്യപ്പെടുകയുണ്ടായി.
കേരളത്തിലെ ചില അനാഥാലയങ്ങളിലേക്കായി കൊണ്ടുവന്ന നാന്നൂറോളം കുട്ടികളെ പാലക്കാട് റെയില്‍വേ സ്റ്റേഷനില്‍വെച്ച് പോലീസ് കസ്റ്റഡിയിലെടുത്തതോടെയാണ് സംഭവങ്ങളുടെ തുടക്കം. വിവിധ ഫണ്ടുകള്‍ നേടിയെടുക്കുന്നതിനും മറ്റുമായി അന്യസംസ്ഥാനങ്ങളില്‍ നിന്ന് കുട്ടികളെ എത്തിച്ചതാണെന്ന് പറയുമ്പോഴും മറ്റു ചില കാര്യങ്ങള്‍ക്കും കുട്ടികളെ ഉപയോഗിച്ചിട്ടുണ്ടെന്നാണ് വിവരം. 
ജാര്‍ഖണ്ഡിലെ ഗുംല ഗ്രാമത്തില്‍ നിന്ന് നൂറുകണക്കിന് പെണ്‍കുട്ടികളെ കേരളം ഉള്‍പ്പെടെയുള്ള സംസ്ഥാനങ്ങളിലേക്ക് കടത്തിയിട്ടുണ്ടെന്ന് ഒരു വനിതാ സംഘടന നടത്തിയ അന്വേഷണത്തിലും തെളിഞ്ഞിരുന്നു. ഏജന്റുമാര്‍ കൊണ്ടുപോകുന്ന കുട്ടികളെപ്പറ്റി പിന്നീട് വലിയ വിവരങ്ങളൊന്നും വീട്ടുകാര്‍ക്കില്ല. എല്ലാ വീടുകളില്‍ നിന്നും ഒരു പെണ്‍കുട്ടിയെങ്കിലും ഇത്തരത്തില്‍ ഏജന്റുമാരുടെ വലയില്‍പ്പെട്ടിട്ടുണ്ട്. വന്‍തോതിലുള്ള മനുഷ്യക്കടത്ത് ഇപ്പോഴും ജാര്‍ഖണ്ഡിലെ ഗ്രാമങ്ങളില്‍ തുടര്‍ന്നുവരുന്നു. കൗമാരക്കാരികളെ ഗ്രാമങ്ങളില്‍ നിന്നും കടത്തിക്കൊണ്ടുപോകുന്ന ഏജന്റുമാര്‍ സജീവമാണെന്നും ഇതു തടയണമെന്നും വനിതാ സംഘടന നിവേദനത്തില്‍ ആവശ്യപ്പെട്ടു.
    
</TEXT>
</DOC>