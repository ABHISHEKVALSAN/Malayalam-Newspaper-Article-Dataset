<DOC>
<DOCNO>114101933861.utf8</DOCNO>
<TEXT>


            ഏഷ്യാനെറ്റുമായി ബിജെപി സഹകരിക്കില്ല:' മോദി സര്‍ക്കാരിനെതിരെ കേരളത്തില്‍ നീച പ്രചരണം: ബിജെപി    

Sunday 19 October 2014 8:39 am IST

        കോട്ടയം: കേരളത്തിലെ ഭരണ-പ്രതിപക്ഷങ്ങള്‍ രാഷ്ട്രീയ ലക്ഷ്യത്തോടുകൂടി നരേന്ദ്രമോദി സര്‍ക്കാരിനെതിരായിട്ടുള്ള നീചമായ അപവാദ പ്രചരണം നടത്തുകയാണെന്ന് ബിജെപി സംസ്ഥാന പ്രസിഡന്റ് വി.മുരളീധരന്‍ പറഞ്ഞു. കോട്ടയത്ത് ബിജെപി ഭാരവാഹിയോഗതീരുമാനങ്ങള്‍ വിശദീകരിക്കുകയായിരുന്നു അദ്ദേഹം.യാതൊരു അടിസ്ഥാനവുമില്ലാത്ത കുപ്രചാരണങ്ങളാണ് നടത്തിക്കൊണ്ടിരിക്കുന്നത്. ദേശീയതലത്തില്‍ നരേന്ദ്രമോദി മുന്നോട്ടുവയ്ക്കുന്ന വികസന രാഷ്ട്രീയം ചര്‍ച്ചചെയുന്നതിന് പകരം അനാവശ്യ വിവാദങ്ങള്‍ സൃഷ്ടിക്കുകയും ഇല്ലാത്ത കാര്യങ്ങള്‍ സൃഷ്ടിച്ച് കള്ളപ്രചാരണം നടത്തുകയും ചെയ്തുകൊണ്ട് കേന്ദ്രസര്‍ക്കാരിനെ താറടിച്ച് കാണിക്കാനും അതിലൂടെ ബിജെപിയുടെ കേരളത്തിലെ വളര്‍ച്ച തളര്‍ത്താനുമുള്ള ശ്രമമാണ് സിപിഎമ്മും കോണ്‍ഗ്രസും നടത്തുന്നത്.

വളരെ നിസാരമായിട്ടുള്ള സംഭവങ്ങള്‍പോലും പര്‍വ്വതീകരിക്കുകയാണ്. ആഭ്യന്തരമന്ത്രി രാജ്‌നാഥ് സിങ് തിരുവനന്തപുരത്ത് എത്തിയപ്പോള്‍ തലപ്പാവ് അണിയിച്ച സംഭവം കേരളത്തിലെ പ്രതിപക്ഷമടക്കം സംസ്ഥാനത്തെ ഏറ്റവും വലിയ സംഭവമായി ചിത്രീകരിക്കാനുള്ള ശ്രമമാണ് നടത്തിയത്. രാജ്യത്തിന്റെ വികസനത്തിനുവേണ്ടി കേന്ദ്ര സര്‍ക്കാര്‍ നടത്തിക്കൊണ്ടിരിക്കുന്ന പ്രവര്‍ത്തനങ്ങളെ ചര്‍ച്ചചെയ്യേണ്ടതിനു പകരം നിസ്സാരമായ കാര്യങ്ങള്‍ ഊതിവീര്‍പ്പിക്കാനുള്ള ശ്രമമാണ് കേരളത്തില്‍ നടത്തുന്നത്. ചില മാധ്യമങ്ങളെക്കൂടി കൂട്ടുപിടിച്ചാണ് ഈ ശ്രമങ്ങള്‍ നടക്കുന്നത് എന്നുള്ളത് അങ്ങേയറ്റം വേദനാജനകവും അപലപനീയവുമാണ്. മാധ്യമങ്ങള്‍ പുലര്‍ത്തേണ്ട നിഷ്പക്ഷത സിപിഎമ്മിന്റെയും കോണ്‍ഗ്രസിന്റെയും രാഷ്ട്രീയ താല്‍പര്യങ്ങള്‍ക്കു മുമ്പില്‍ അടിയറവ് വയ്ക്കുന്ന സാഹചര്യമാണ് ചില മാധ്യമങ്ങളുടെയെങ്കിലും ഭാഗത്തുനിന്ന് ഉണ്ടാകുന്നുവെന്നത് കേരളത്തിലെ ജനങ്ങളുടെ ശ്രദ്ധയില്‍ക്കൊണ്ടുവരാന്‍ ബിജെപി ആഗ്രഹിക്കുന്നു. അതുകൊണ്ട് ചില മാധ്യമങ്ങളെക്കൂടി കൂട്ടുപിടിച്ചുകൊണ്ട് കേരളത്തില്‍ സിപിഎമ്മും കോണ്‍ഗ്രസ്സും നടത്തിക്കൊണ്ടിരിക്കുന്ന ഈ അപവാദപ്രചാരണത്തെയും കള്ളപ്രചാരണത്തെയും നരേന്ദ്രമോദിസര്‍ക്കാരിനെ താറടിച്ചുകാണിക്കാനുള്ള നീക്കങ്ങളെയും കേരളത്തിലെ ജനങ്ങള്‍ തിരിച്ചറിയുകയും തള്ളിക്കളയുകയും ചെയ്യണമെന്ന് ബിജെപി അഭ്യര്‍ത്ഥിക്കുന്നു.

മാധ്യമങ്ങളെ കൂട്ടുപിടിച്ചുള്ള ഈ ശ്രമത്തില്‍ ഏഷ്യനെറ്റ് ന്യൂസ് ചാനല്‍നടത്തിക്കൊണ്ടിരിക്കുന്ന ശ്രമങ്ങള്‍ വളരെ ഗൗരവത്തോടുകൂടി കാണാന്‍ ബിജെപി ഭാരവാഹിയോഗം തീരുമാനിച്ചു. ലോകം മുഴുവന്‍ ശ്രദ്ധിക്കപ്പെട്ടിട്ടുള്ള നരേന്ദ്രമോദിയുടെ അമേരിക്കന്‍ സന്ദര്‍ശനം ഏഷ്യനെറ്റ് ന്യൂസ് ചാനല്‍ അപഹാസ്യമായിട്ടാണ് ചിത്രീകരിച്ചത്. സ്വച്ഛഭാരത് അഭിയാനെക്കുറിച്ചുള്ള ഏഷ്യനെറ്റ് റിപ്പോര്‍ട്ടിംഗും ഇതേപോലെയായിരുന്നു. മരുന്നുവില വര്‍ദ്ധിപ്പിക്കുന്നു എന്നുപറഞ്ഞുകൊണ്ട് കേരളത്തില്‍ നടന്നുകൊണ്ടിരിക്കുന്ന പ്രചരണം വാസ്തവവുമായി പുലബന്ധംപോലുമില്ല. അതിന്റെ പേരില്‍ നടന്നുകൊണ്ടിരിക്കുന്ന പ്രചാരണത്തിന് ഒരടിസ്ഥാനവുമില്ല. നൂറിലധികം മരുന്നുകളുടെ വില കുറച്ചിതിനെക്കുറിച്ച് ഒരക്ഷരംപോലും പറയാതെ മരുന്നുവില വര്‍ദ്ധിക്കുന്നുവെന്നുള്ള പൊതുധാരണ സൃഷ്ടിക്കാനുള്ള പ്രചാരണമാണ് നടത്തിയത്. ഗ്യാസ് സിലണ്ടറിന് 250 രൂപ വര്‍ദ്ധിപ്പിച്ചുവെന്ന് നാലുദിവസം തുടര്‍ച്ചയായി ഏഷ്യനെറ്റ് ചാനല്‍ പ്രചാരണം നടത്തി.ഒരു ദിവസംപോലും അങ്ങനെ വര്‍ദ്ധനവുണ്ടായില്ല. ഓണത്തിന് അരിയും ഗോതമ്പും കുറയ്ക്കുന്നു എന്ന പ്രചാരണം നടന്നു. രണ്ടരലക്ഷം ടണ്‍ അരി കൂടുതലാണ് കേരളത്തിന് ലഭിച്ചത്. ഉച്ചക്കഞ്ഞി വെട്ടികുറച്ചുവെന്ന പ്രചാരണം നടന്നു. തൊഴിലുറപ്പ് പദ്ധതി അട്ടിമറിക്കാന്‍ ശ്രമംനടക്കുന്നു എന്ന പ്രചാരണം നടന്നു. ഇത് നിക്ഷ്പക്ഷമായ മാധ്യമ പ്രവര്‍ത്തനത്തിന് ചേര്‍ന്നതല്ല. അതുകൊണ്ട് ഏഷ്യനെറ്റ് ചാനലുമായുള്ള സഹകരണം അവസാനിപ്പിക്കുവാന്‍ ബിജെപി നിര്‍ബന്ധിതമായിരിക്കുയാണ്. ഏഷ്യനെറ്റ് ചാനലിന്റെ ചര്‍ച്ചകളിലും പരിപാടികളിലും ബിജെപിയുടെ നേതാക്കന്മാര്‍ ആരും പങ്കെടുക്കേണ്ടതില്ലാ എന്ന് സംസ്ഥാന ഭാരവാഹിയോഗം തീരുമാനിച്ചിരിക്കുകയാണ്. മറിച്ചൊരു തീരുമാനം ഉണ്ടാകുന്നതുവരെ പങ്കെടുക്കില്ല.

രാജ്യത്ത് കഴിഞ്ഞ അഞ്ചുമാസമായി നരേന്ദ്രമോദിയുടെ നേതൃത്വത്തിലുള്ള കേന്ദ്ര സര്‍ക്കാര്‍ നടത്തിക്കൊണ്ടിരിക്കുന്ന വികസന പ്രവര്‍ത്തനങ്ങളിലും, കേരളം ഉള്‍പ്പെടെയുള്ള സംസ്ഥാനങ്ങളില്‍ ആ വികസനം പ്രാവര്‍ത്തിക്കകമാക്കുന്നതില്‍ കേന്ദ്രസര്‍ക്കാര്‍ നടത്തിക്കൊണ്ടിരിക്കുന്ന നടപടികളിലും യോഗം പൂര്‍ണ്ണമായുള്ള സംതൃപ്തി രേഖപ്പെടുത്തി. രാജ്യത്തെ സാമ്പത്തിക മേഖലയില്‍ മാത്രമല്ല, എല്ലാ മേഖലയിലും ഉണര്‍വുണ്ടാക്കാന്‍, ഒരു പുതിയ കുതിപ്പ് സൃഷ്ടിക്കാന്‍ കേന്ദ്രഗവണ്‍മെന്റിന്റെ നടപടികളിലൂടെ സാധ്യമായിട്ടുണ്ടെന്ന വിലയിരുത്തലും യോഗം നടത്തി. പ്രധാനമന്ത്രിയുടെ വിദേശ സന്ദര്‍ശനങ്ങളും വിദേശ രാഷ്ട്രതലവന്‍മാരുടെ ഇന്ത്യാ സന്ദര്‍ശനവും വിദേശ രാജ്യങ്ങളുമായി ഒപ്പുവെച്ച കരാറുകളും ഈ നാട്ടില്‍ പുതിയ തൊഴിലവസരങ്ങള്‍ സൃഷ്ടിക്കാനും ചെറുപ്പക്കാരുടെ തൊഴിലില്ലായ്മ പ്രശ്‌നം പരിഹരിക്കാനുള്ള നടപടികള്‍ എടുക്കാനും സഹായകരമായിട്ടുണ്ടെന്നാണ് സംസ്ഥാന ഭാരവാഹിയോഗത്തിന്റെ വിലയിരുത്തല്‍. രാജ്യത്തെ സാധാരണക്കാരനെ ബാധിക്കുന്ന പ്രശ്‌നങ്ങളില്‍ പാവപ്പെട്ടവരുടെയും സാധാരണക്കാരുടെയും താല്‍പര്യങ്ങള്‍ ഒരു കാരണവശാലും ബലികഴിക്കാന്‍ തയ്യാറല്ല എന്നുള്ള ശക്തമായ നിലപാട് കേന്ദ്രസര്‍ക്കാര്‍ കൈക്കൊണ്ടതിലും യോഗം സന്തോഷം രേഖപ്പെടുത്തി.

വ്യാപാര കരാറിന്റെ കാര്യത്തിലാണെങ്കിലും പി.എഫ്. പെന്‍ഷന്റെ കാര്യത്തിലാണെങ്കിലും തൊഴില്‍ മേഖലയില്‍ നടപ്പിലാക്കിയ പരിഷ്‌കാരങ്ങളുടെ കാര്യത്തിലുമൊക്കെ കേന്ദ്രസര്‍ക്കാര്‍ സാധാരണക്കാരോടുള്ള പ്രതിബദ്ധത തെളിയിച്ചിരിക്കുന്നു.കേരളത്തില്‍ കൊച്ചി കപ്പല്‍ നിര്‍മ്മാണശാലയുടെ കാര്യത്തിലും ശബരി റെയില്‍പാതയുടെ കാര്യത്തിലും ദേശീയപാതയുടെ വികസനത്തിന്റെ കാര്യത്തിലും വിഴിഞ്ഞം പദ്ധതിയുടെ കാര്യത്തിലുമെല്ലാം കേരളത്തിന്റെ വികസനത്തോടുള്ള കേന്ദ്ര സര്‍ക്കാരിന്റെ പ്രതിബദ്ധത നരേന്ദ്രമോദി സര്‍ക്കാര്‍ വളരെ വ്യക്തമായി സൂചിപ്പിക്കുകയുണ്ടായി.

കെ.ടി. ജയകൃഷ്ണന്‍ മാസ്റ്റര്‍ ബലിദാന ദിനമായ ഡിസംബര്‍ ഒന്നിന് ജനശക്തി സംഗമങ്ങള്‍ ജില്ലാ തലത്തില്‍ സംഘടിപ്പിക്കും. സിപിഎം കൊലപാതക രാഷ്ട്രീയത്തിന് മറുപടിയെന്ന നിലയില്‍ സിപിഎം വിട്ട് ബിജെപിയിലേക്ക് വരുന്ന പ്രവര്‍ത്തകരെ സ്വീകരിക്കുന്ന യോഗങ്ങളായിട്ടാണ് ഇത് സംഘടിപ്പിക്കുന്നത്. നവംബര്‍ ഒന്നുമുതല്‍ മാര്‍ച്ച് 31 വരെയുള്ള അഞ്ചുമാസക്കാലം ബിജെപി മെമ്പര്‍ഷിപ്പ് കാലമായി ആചരിക്കും. നവംബര്‍ ആദ്യവാരത്തില്‍ കേന്ദ്ര നേതാക്കാള്‍ പങ്കെടുക്കുന്ന ഉദ്ഘാടന ചടങ്ങ് തിരുവനന്തപുരത്ത് നടത്തുമെന്നും വി. മുരളീധരന്‍ പറഞ്ഞു.
    
</TEXT>
</DOC>