<DOC>
<DOCNO>114031583531.utf8</DOCNO>
<TEXT>


           പ്രകടന പത്രിക: രാഹുല്‍ സംഘത്തിന്റെ നിര്‍ദ്ദേശങ്ങള്‍ മുതിര്‍ന്ന നേതാക്കള്‍ വെട്ടിനിരത്തി     

Saturday 15 March 2014 9:56 pm IST

        ന്യൂദല്‍ഹി: കോണ്‍ഗ്രസിന്റെ പ്രകടന പത്രികയിലെ രാഹുല്‍ഗാന്ധിയുടെ ഉപദേശക വൃന്ദം നല്‍കിയ നിര്‍ദ്ദേശങ്ങള്‍ മുതിര്‍ന്ന നേതൃത്വം വെട്ടിനിരത്തി. അപ്രായോഗികമായ നിര്‍ദ്ദേശങ്ങളുമായെത്തിയ 'രാഹുല്‍സംഘത്തെ' തിരുത്തിയ നേതൃത്വത്തിന്റെ നടപടി പാര്‍ട്ടിയിലെ അഭിപ്രായ ഭിന്നത വ്യക്തമാക്കുന്നു. 
അംഗണ്‍വാടി ജോലിക്കാരെ സര്‍ക്കാര്‍ ജീവനക്കാരാക്കണമെന്ന വാഗ്ദാനം പ്രകടന പത്രികയില്‍ ഉള്‍പ്പെടുത്താനുള്ള ശുപാര്‍ശ കഴിഞ്ഞ വ്യാഴാഴ്ച നടന്ന കോണ്‍ഗ്രസ്‌ ആഭ്യന്തരകാര്യസമിതിയോഗം തള്ളുകയായിരുന്നു. തെരഞ്ഞെടുപ്പ്‌ സമിതിയിലെ പ്രത്യേക ക്ഷണിതാവും രാഹുലിന്റെ ഉപദേശക വൃന്ദത്തിലെ പ്രധാനിയുമായ മോഹന്‍ഗോപാലിന്റെ ശുപാര്‍ശയായിരുന്നു ഇത്‌. എന്നാല്‍ സാമൂഹ്യമേഖലയിലെ ഏതെങ്കിലും ഒരു വിഭാഗത്തിന്‌ മാത്രമായി ഇതുനടപ്പാക്കുന്നത്‌ വിവാദമാകുമെന്ന്‌ മുതിര്‍ന്ന നേതാക്കള്‍ ഇടപെട്ട്‌ പറഞ്ഞു. പട്ടികജാതിക്കാര്‍ക്ക്‌ സ്ഥിരം ജോലി നല്‍കുമെന്ന പ്രഖ്യാപനവും പ്രകടന പത്രികയില്‍ നിന്നും ഒഴിവാക്കി. പട്ടികജാതി സെല്‍ ചെയര്‍മാന്‍ കെ. രാജുവിന്റെ നിര്‍ദ്ദേശമായിരുന്നു ഇത്‌. രാഹുലിന്റെ അനുമതിയോടെ സമര്‍പ്പിച്ച നിര്‍ദ്ദേശമാണ്‌ തള്ളിക്കളഞ്ഞ രണ്ടുമെന്നത്‌ ശ്രദ്ധേയമായി. 
പ്രധാന പ്രകടന പത്രികയോടൊപ്പം നിരവധി ഉപ പത്രികകള്‍ കൂടി പുറത്തിറക്കണമെന്ന രാഹുല്‍ ഗാന്ധിയുടെ നിര്‍ദ്ദേശവും കോണ്‍ഗ്രസ്‌ നേതാക്കളുടെ എതിര്‍പ്പിനെ തുടര്‍ന്ന്‌ പിന്‍വലിച്ചു. ഇത്തരത്തില്‍ ഉപ പത്രികകള്‍ പുറത്തിറക്കിയാല്‍ പ്രധാന പ്രകടന പത്രികയുടെ പ്രധാന്യം നഷ്ടമാകുമെന്ന്‌ വാണിജ്യമന്ത്രി ആനന്ദ്‌ ശര്‍മ്മ യോഗത്തില്‍ പറഞ്ഞു. രാഹുല്‍ഗാന്ധിയുടെ ഏകപക്ഷീയമായ നീക്കങ്ങളിലും രാഹുല്‍സംഘത്തിന്റെ തീരുമാനങ്ങളിലും അതൃപ്തരായ മുതിര്‍ന്ന കോണ്‍ഗ്രസ്‌ നേതാക്കള്‍ പ്രത്യേക വിഭാഗമായി നില്‍ക്കുകയാണെന്നാണ്‌ ലഭിക്കുന്ന സൂചന. പ്രത്യക്ഷത്തില്‍ പാര്‍ട്ടി ഉപാദ്ധ്യക്ഷനെതിരായി യാതൊന്നും ചെയ്യുന്നില്ലെങ്കിലും രാഹുലിന്റെ പദ്ധതികളെ പാര്‍ട്ടിക്കകത്ത്‌ തടയുന്നതില്‍ ഇവര്‍ വിജയിക്കുകയാണ്‌. 
ജനാര്‍ദ്ദന്‍ ദ്വിവേദി, സോണിയാഗാന്ധിയുടെ വിശ്വസ്തന്‍ അഹമ്മദ്‌ പട്ടേല്‍, എ.കെ ആന്റണി എന്നിവരൊന്നും കോണ്‍ഗ്രസ്‌ യോഗങ്ങളില്‍ അഭിപ്രായങ്ങള്‍ പറയുന്നില്ലെന്നാണ്‌ വിവരം. രാഹുലിനെ അംഗീകരിക്കുമ്പോള്‍ തന്നെ അദ്ദേഹം പ്രധാനമന്ത്രിയെ ബഹുമാനിക്കണമെന്ന സല്‍മാന്‍ ഖുര്‍ഷിദിന്റെ പ്രസ്താവനയും പാര്‍ട്ടിക്കകത്തെ ആഭ്യന്തര പ്രശ്നങ്ങളുടെ തെളിവാണ്‌. 
പ്രതിരോധമന്ത്രി എ.കെ ആന്റണി അദ്ധ്യക്ഷനായ പ്രകടന പത്രികാ സമിതിയുടെ അവസാന യോഗം ഇന്ന്‌ നടക്കും. ഈ ആഴ്ച തന്നെ പത്രിക പുറത്തിറക്കാനാണ്‌ ശ്രമം. ആരോഗ്യ പരിരക്ഷാ നിയമം ഉള്‍പ്പെടെ പ്രഖ്യാപിച്ചേക്കുമെന്നാണ്‌ സൂചന. നടപ്പാക്കാനാവാത്ത പ്രഖ്യാപനങ്ങള്‍ രാഷ്ട്രീയ പാര്‍ട്ടികള്‍ ജനങ്ങള്‍ക്ക്‌ നല്‍കുന്ന വാഗ്ദാനങ്ങളില്‍ ഉള്‍പ്പെടുത്തരുതെന്ന തെരഞ്ഞെടുപ്പ്‌ കമ്മീഷന്റെ നിര്‍ദ്ദേശമുള്ളതിനാല്‍ വന്‍ പ്രഖ്യാപനങ്ങള്‍ ഒഴിവാക്കേണ്ടിവരും. 
സ്വന്തം ലേഖകന്‍

</TEXT>
</DOC>