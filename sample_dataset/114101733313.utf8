<DOC>
<DOCNO>114101733313.utf8</DOCNO>
<TEXT>


           നരേന്ദ്രമോദി ദക്ഷിണാഫ്രിക്ക സന്ദര്‍ശിക്കും; കുടുംബശ്രീയെ അടുത്തറിയാന്‍ ദക്ഷിണാഫ്രിക്കന്‍ മുഖ്യമന്ത്രിയും സംഘവും കേരളത്തില്‍    

Friday 17 October 2014 1:22 am IST

        തിരുവനന്തപുരം: കേരളത്തിന്റെ കുടുംബശ്രീയെ തൊട്ടറിയാനും പകര്‍ത്താനും സൗത്ത് ആഫ്രിക്ക ഫ്രീ സ്‌റ്റേറ്റ് പ്രോവിന്‍സ് മുഖ്യമന്ത്രിയും  മന്ത്രിമാരും ഉദ്യോഗസ്ഥരുമടങ്ങിയ സംഘം കേരളത്തിലെത്തി. രാജ്യത്തിനൊട്ടാകെ മാതൃകയായ കുടുംബശ്രീ മോഡല്‍ സൗത്താഫ്രിക്കയില്‍ നടപ്പാക്കുകയാണ് സംഘത്തിന്റെ ലക്ഷ്യം. 20 വര്‍ഷം പ്രായമുള്ള ദക്ഷിണാഫ്രിക്കന്‍ ജനാധിപത്യത്തിന് ഇന്ത്യയില്‍ നിന്ന് ഒട്ടേറെ കാര്യങ്ങള്‍ പഠിക്കാനുണ്ടെന്ന് ഫ്രീ സ്‌റ്റേറ്റ് പ്രൊവിന്‍സ് മുഖ്യമന്ത്രി എയ്‌സ് മാഗഷുലെ പറഞ്ഞു. ഇരു രാജ്യങ്ങളും തമ്മില്‍ ഭൂപ്രകൃതിയിലും സംസ്‌കാരത്തിലും സാമ്യതകളുണ്ട്. ബ്രിട്ടീഷ് കോളനിവാഴ്ചയോട് പോരാടിയാണ് ഇരുരാജ്യങ്ങളും സ്വാതന്ത്ര്യം നേടിയത്. ഇന്ന് ഇന്ത്യ വികസനത്തിന്റെ പാതയിലാണ്. അതിന്റെ ഗുണവശങ്ങള്‍ ആഫ്രിക്കയിലേക്കും എത്തിക്കുകയാണ് പര്യടനത്തിന്റെ ഉദ്ദേശ്യമെന്ന് എയ്‌സ് മാഗഷുലെ പറഞ്ഞു. പ്രധാനമന്ത്രി നരേന്ദ്രമോദി ഉടന്‍ ദക്ഷിണാഫ്രിക്ക സന്ദര്‍ശിക്കുമെന്നും അദ്ദഹം പറഞ്ഞു.

ഇന്ത്യന്‍ പര്യടനത്തിന്റെ ഭാഗമായാണ് ദക്ഷിണാഫ്രിക്കന്‍ സംഘം കേരളത്തിലെത്തിയത്. മദ്ധ്യപ്രദേശ്, ആന്ധ്രാപ്രദേശ് എന്നീ സംസ്ഥാനങ്ങളും സംഘം സന്ദര്‍ശിച്ചു. ഇന്ത്യയെക്കൂടാതെ ചൈന, ക്യൂബ എന്നീ രാജ്യങ്ങളുടെ വികസനമാതൃകകളും സംഘത്തിന്റെ പഠനവിഷയമാണ്.  ബോംബെ സൗത്ത് ആഫ്രിക്കന്‍ എംബസ്സി കോണ്‍സില്‍ ജനറല്‍ പുലെ മാലെഫേനില്‍ നിന്നാണ് കുടുംബശ്രീ മാതൃകയെപ്പറ്റി അറിഞ്ഞത്. ബുധനാഴ്ച കേരളത്തിലെത്തി കുടുംബശ്രീ സംഘടനാപ്രവര്‍ത്തനം കണ്ടപ്പോള്‍ ഇഷ്ടമായി. അനുകരണീയ മാതൃക എന്നായിരുന്നു അഭിപ്രായം. കുടംബശ്രീ ട്രാവല്‍സ്, സ്‌നേഹിത ഷെല്‍ട്ടര്‍ ഹോം, ഐ.ടി. യൂണിറ്റ്, വിഭിന്നശേഷിയുള്ളവര്‍ക്കായുള്ള സ്‌കൂള്‍ എന്നിവ സന്ദര്‍ശിച്ചു. ഇന്നലെ വെങ്ങാനൂരിലെ കൃഷിയിടങ്ങളും സന്ദര്‍ശിച്ചു. കുടുംബശ്രീ മാതൃകയില്‍ ആഫ്രിക്കയിലെ മാനവവിഭവശേഷി ഉപയോഗപ്പെടുത്താനും അതുവഴി സ്ത്രീശാക്തീകരണം, ദാരിദ്ര്യനിര്‍മ്മാര്‍ജ്ജനം എന്നിവയുമാണ് ലക്ഷ്യമിടുന്നത്.

ഇവര്‍ക്ക് വേണ്ട സാങ്കേതിക, സംഘടനാ പരിശീലനം നല്‍കുമെന്നും ഇത് സംബന്ധിച്ച ധാരണാപത്രം ഉടന്‍ ഒപ്പുവയ്ക്കുമെന്നും മന്ത്രി എം.കെ. മുനീര്‍ പറഞ്ഞു.  ആദ്യമായാണ് ഇന്ത്യയ്ക്ക് പുറത്തുള്ള രാജ്യങ്ങളുമായി ധാരണപത്രം ഒപ്പിടാനൊരുങ്ങുന്നത്. നേരത്തെ ഏതോപ്യന്‍ സംഘം കുടുംബശ്രീ മോഡല്‍ പഠിക്കാനെത്തിയിരുന്നു. ഫ്രീസ്‌റ്റേറ്റ് കൃഷിമന്ത്രി മാമികി ക്വബാത്ത്, പൊതുകാര്യമന്ത്രി സാം മാഷിനിനി, മേയര്‍ കൊസിന്‍ജാനി സ്പില്‍മാന്‍, വുസി ഷബാലാല, ഗ്‌ളെന്‍നെറ്റ്‌സി വോസ, മലായാളിയാ റെയ്ച്ചല്‍ മാത്യു, കര്‍ഷക പ്രതിനിധികള്‍, ഉദ്യോഗസ്ഥര്‍ എന്നിവരാണ് സംഘത്തിലുള്ളത്.
    
</TEXT>
</DOC>