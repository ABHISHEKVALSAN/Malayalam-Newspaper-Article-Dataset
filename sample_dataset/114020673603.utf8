<DOC>
<DOCNO>114020673603.utf8</DOCNO>
<TEXT>


           ടിപി വധത്തിലെ സിബിഐ അന്വേഷണം: രമയുടെ നിരാഹാരം നാലാദിനത്തിലേക്ക്    

Thursday 6 February 2014 10:15 am IST

തിരുവനന്തപുരം: ടി.പി. ചന്ദ്രശേഖരന്‍ വധക്കേസിലെ ഗൂഢാലോചന സി.ബി.ഐയെ കൊണ്ട് അന്വേഷിപ്പിക്കണമെന്ന് ആവശ്യപ്പെട്ട് കെ.കെ. രമ നടത്തുന്ന നിരാഹാരസമരം അവസാനിപ്പിക്കാന്‍ സര്‍ക്കാര്‍ നടത്തിയ ചര്‍ച്ച വിജയിച്ചില്ല. സമരം തുടരുമെന്ന് കെ.കെ. രമയും ആര്‍.എം.പി. നേതാക്കളും പ്രഖ്യാപിച്ചു. ഇതോടെ രമ നടത്തുന്ന നിരാഹാരസമരം നാലാം ദിനത്തിലേക്ക് കടന്നു.

സി.ബി.ഐ. അന്വേഷണം ഇപ്പോള്‍ പ്രഖ്യാപിക്കുന്നതിന് സാങ്കേതിക തടസ്സമുണ്ടെന്നും സര്‍ക്കാരിന് രണ്ട് ആഴ്ച്ചത്തെ സമയം നല്‍കണമെന്നുമായിരുന്നു ചര്‍ച്ചയില്‍ ആര്‍.എം.പി നേതാക്കളെ അറിയിച്ചത്. ബുധനാഴ്ച മന്ത്രിസഭായോഗത്തില്‍ സി.ബി.ഐ. അന്വേഷണം സംബന്ധിച്ച തീരുമാനമുണ്ടാകുമെന്നായിരുന്നു നേരത്തെ പരന്ന ധാരണ.

എന്നാല്‍ മന്ത്രിസഭായോഗം വ്യാഴാഴ്ചയിലേക്ക് മാറ്റുകയും ആര്‍.എം.പി. നേതാക്കളെ സര്‍ക്കാര്‍ ചര്‍ച്ചയ്ക്ക് ക്ഷണിക്കുകയുമായിരുന്നു. മുഖ്യമന്ത്രി ഉമ്മന്‍ചാണ്ടി, ആഭ്യന്തരമന്ത്രി രമേശ് ചെന്നിത്തല എന്നിവരും ആര്‍.എം.പി. ജനറല്‍ സെക്രട്ടറി എന്‍. വേണു, പ്രസിഡന്റ് ടി.എല്‍. സന്തോഷ്, സെക്രട്ടേറിയറ്റംഗം കെ.എസ്. ഹരിഹരന്‍ എന്നിവരുമായിട്ടായിരുന്നു ചര്‍ച്ച. ചര്‍ച്ചകള്‍ക്കു ശേഷം ആര്‍.എം.പി. സംസ്ഥാന സമിതിയോഗം ചേര്‍ന്നു.

യോഗത്തില്‍ സമരം നിര്‍ത്തണമെന്ന നിര്‍ദ്ദേശം ഉയര്‍ന്നെങ്കിലും ലക്ഷ്യത്തില്‍ രമ ഉറച്ചു നിന്നതോടെ സമരം തുടരാന്‍ തീരുമാനിക്കുകയായിരുന്നു. ടി.പി. വധത്തിനു പിന്നിലെ ഗൂഢാലോചന സംബന്ധിച്ച അന്വേഷണം സി.ബി.ഐക്ക് വിടുന്നതില്‍ സര്‍ക്കാരിന് എതിര്‍പ്പില്ലെന്ന് നേരത്തേ നടന്ന ചര്‍ച്ചകളില്‍ മുഖ്യമന്ത്രിയും ആഭ്യന്തരമന്ത്രിയും ആര്‍.എം.പി. നേതാക്കളെ അറിയിച്ചിരുന്നു.

പരസ്യമായി രമയുടെ ആവശ്യത്തോടെ ഐക്യദാര്‍ഡ്യം പ്രഖ്യാപിക്കുമ്പോഴും സര്‍ക്കാരിന്റെ ആവശ്യം സി.ബി.ഐ തള്ളുമോ എന്ന ആശങ്കയും നിലവിലുണ്ട്. ആവശ്യം തള്ളിയാല്‍ അത് യു.ഡി.എഫിന് രാഷ്ട്രീയമായ തിരിച്ചടിയാകും. പരാതിയില്‍ പോലീസ് അന്വേഷണം നടത്താതെ സി.ബി.ഐക്ക് കൈമാറുന്നതിനെ സംബന്ധിച്ചും അഭിപ്രായ വ്യത്യാസമുണ്ട്.

സി.പി.ഐ.എം. സംസ്ഥാനനേതാക്കള്‍ ഉള്‍പ്പെടെ വിവിധതലത്തിലുള്ള പ്രമുഖര്‍ നടത്തിയ ഗൂഢാലോചനയെപ്പറ്റിയും പ്രവര്‍ത്തനങ്ങളെക്കുറിച്ചുമാണ് എടച്ചേരി പോലീസില്‍ രമ പരാതി നല്‍കിയിരിക്കുന്നത്. പരാതിയെ തുടര്‍ന്ന് കോഴിക്കോട് വടകരയ്ക്കടുത്തുള്ള എടച്ചേരി പോലീസ് വധഗൂഢാലോചനക്കുറ്റം ചുമത്തി കേസെടുത്തു.

ടി.പിയെ വധിക്കാന്‍ സി.പി.ഐ.എം. സംസ്ഥാനനേതാക്കള്‍ ഉള്‍പ്പെടെയുള്ളവര്‍ നടത്തിയ ഗൂഢാലോചനയെപ്പറ്റി അന്വേഷിക്കണമെന്ന് കാണിച്ച് രമ നല്‍കിയ പരാതിയുടെ അടിസ്ഥാനത്തില്‍ ഇന്നലെ പോലീസ് രമയുടെ മൊഴിയെടുത്തിരുന്നു. സെക്രട്ടേറിയേറ്റിന് മുന്നിലെ രമയുടെ സമരപന്തലിലെത്തിയാണ് അന്വേഷണ സംഘം മൊഴിയെടുത്തത്.

ഇന്നലെ അര്‍ധരാത്രിയോടെയായിരുന്നു പോലീസ് സംഘം എത്തിയത്. എടച്ചേരി സ്‌റ്റേഷനില്‍ നല്‍കിയ പരാതി പറഞ്ഞ കാര്യങ്ങള്‍ രമ അന്വേഷണ സംഘത്തോട് ആവര്‍ത്തിച്ചു. തന്റെ ജീവന് ഭീഷണിയുണ്ടെന്നും രമ അന്വേഷണ സംഘത്തോട് പറഞ്ഞു. ടി.പി. ചന്ദ്രശേഖരന്‍ കൊല്ലപ്പെട്ട കേസ് വടകരയിലും 2009ല്‍ ടി.പി.യെ വധിക്കാന്‍ ഗൂഢാലോചന നടത്തിയ കേസ് വടകരയ്ക്കടുത്ത് ചോമ്പാല്‍ പോലീസ്‌സ്‌റ്റേഷനിലും നേരത്തേ രജിസ്റ്റര്‍ചെയ്തിരുന്നു. ഇതില്‍ കൊലപാതകക്കേസില്‍ വിചാരണ പൂര്‍ത്തിയാക്കിയ പ്രത്യേക കോടതി മൂന്ന് സി.പി.ഐ.എം. നേതാക്കളും ഏഴംഗ കൊലയാളിസംഘവും ഉള്‍പ്പെടെ 12 പേരെ ശിക്ഷിച്ചിരുന്നു.

അതേസമയം സിപിഐഎം ജില്ലാ സെക്രട്ടറിയേറ്റംഗം പി മോഹനന്‍ ഉള്‍പ്പെടെ 24 പ്രതികളെ പ്രത്യേക കോടതി വേറുതെ വിട്ട സാഹചര്യത്തിലായിരുന്നു സിബിഐ അന്വേഷണം ആവശ്യപ്പെട്ട് രമ രംഗത്തെത്തിയത്.

വിചാരണപൂര്‍ത്തിയായ ടി.പി. ചന്ദ്രശേഖരന്‍ വധക്കേസും, 2009ല്‍ ചോമ്പാല പൊലീസ് രജിസ്റ്റര്‍ ചെയ്ത ടി.പി.ചന്ദ്രശേഖന്‍ വധശ്രമക്കേസുമാണ് സര്‍ക്കാരിന്റെ പരിഗണനയിലുണ്ടായിരുന്നത്. ഈ രണ്ട് കേസുകളിലും കഴിഞ്ഞ ആറുമാസത്തിനിടെ പുതിയ തെളിവുകളൊന്നും ലഭിച്ചിട്ടില്ല. അതുകൊണ്ടുതന്നെ പുനരന്വേഷണം ആവശ്യപ്പെട്ട് ഈ കേസുകള്‍ സി.ബി.ഐക്ക് കൈമാറാനാവില്ല.
    
</TEXT>
</DOC>