<DOC>
<DOCNO>114060405413.utf8</DOCNO>
<TEXT>


           ഇമാം അലി കൊല്ലപ്പെട്ടത്‌ കേരളത്തില്‍നിന്നു പോയവഴി    

Wednesday 4 June 2014 10:28 pm IST

ഹൈദര്‍ അലിയുടെ സഹോദരന്‍ ഇമാം അലി ബംഗളൂരുവില്‍ കൊല്ലപ്പെട്ടത്‌ 2002 സെപ്റ്റംബര്‍ 28-നായിരുന്നു. ബംഗളൂരുവിലെത്തുന്നതിന്‌ മൂന്നുമാസം മുമ്പുവരെ ഇമാം അലിയും സംഘവും കേരളത്തിലായിരുന്നു. ഉപപ്രധാനമന്ത്രിയായിരിക്കെ എല്‍.കെ. അദ്വാനി, കേന്ദ്ര മന്ത്രി മുരളീ മനോഹര്‍ ജോഷി, വിഎച്ച്പി നേതാവ്‌ അശോക്‌ സിംഘാള്‍, തമിഴ്‌നാട്‌ പോലീസ്‌ എഡിജി മൂര്‍ത്തി എന്നിവരെ കൊലപ്പെടുത്താന്‍ ശ്രമം നടത്തിയിരുന്നു. ഇതിനെക്കുറിച്ചുള്ള അന്വേഷണമാണ്‌ തമിഴ്‌നാട്‌ പോലീസിനെ കര്‍ണാടകയില്‍ എത്തിച്ചത്‌. ഏറ്റുമുട്ടലില്‍ കൊല്ലപ്പെടുമ്പോള്‍ ഇമാം അലിയുടെ ഒപ്പം നാലു ഭീകരര്‍കൂടി ഉണ്ടായിരുന്നു. ഇവരില്‍നിന്ന്‌ എകെ47 ഉള്‍പ്പെടെയുള്ള ആയുധങ്ങളും ലക്ഷക്കണക്കിന്‌ രൂപയും കിട്ടിയിരുന്നു.
1993-ല്‍ തമിഴ്‌നാട്‌ ആര്‍എസ്‌എസ്‌ ആസ്ഥാനത്ത്‌ 14 പേരുടെ മരണത്തിനിടയാക്കിയ ബോംബു സ്ഫോടനത്തിനു കാരണക്കാരായ ഇമാം-ഹൈദര്‍ സഹോദരങ്ങളെ 1995-ല്‍ പോലീസ്‌ അറസ്റ്റുചെയ്തിരുന്നു. എന്നാല്‍ മധുരയില്‍ ഇവരെ കോടതിയിലേക്കു കൊണ്ടു പോകുമ്പോള്‍ പോലീസിനെ ആക്രമിച്ച്‌ ഇരുവരേയും ഭീകരര്‍ രക്ഷപ്പെടുത്തുകയായിരുന്നു.
    
</TEXT>
</DOC>