<DOC>
<DOCNO>114062009119.utf8</DOCNO>
<TEXT>


           മുഖ്യമന്ത്രിയുടെ അഴിമതിക്ക് ചീഫ് സെക്രട്ടറി തേരാളിയാവുന്നു : വി.എസ്    

Friday 20 June 2014 12:48 pm IST

തിരുവനന്തപുരം: മുഖ്യമന്ത്രിയുടെ അഴിമതിക്ക് ചീഫ് സെക്രട്ടറി തേരാളിയാവുകയാണെന്ന് പ്രതിപക്ഷ നേതാവ് വി.എസ് അച്യുതാനന്ദന്‍ ആരോപിച്ചു. മുഖ്യമന്ത്രിയുടെ തണലില്‍ ചീഫ് സെക്രട്ടറി മറ്റു മന്ത്രിമാരുടെ ഉത്തരുവകളെ ലംഘിക്കുകയാണ് . ചീഫ് സെക്രട്ടറിയുടെ അനധികൃത സ്വത്തു സമ്പാദനത്തെകുറിച്ച് അന്വേഷിക്കണമെന്നും വി.എസ് നിയമസഭയില്‍ ആവശ്യപ്പെട്ടു.

തിരുവനന്തപുരം ജില്ലയിലെ പാറ്റൂരില്‍ സ്ഥലം കൈയേറിയ ഫ്ലാറ്റ് ഉടമയ്ക്ക് അനുകൂലമായി ചീഫ് സെക്രട്ടറി നിലപാടെടുത്തതിന്റെ തെളിവുകള്‍ മേശപ്പുറത്തുവെച്ചുകൊണ്ടായിരുന്നു വി എസിന്റെ ആരോപണം. മുംബൈ ആസ്ഥാനമായുള്ള കെട്ടിടനിര്‍മ്മാണ കമ്പനിക്ക് അനുകൂലമായാണ് ചീഫ് സെക്രട്ടറി ചട്ടങ്ങള്‍ ലംഘിച്ച് നിലപാടെടുത്തതെന്ന് പ്രതിപക്ഷനേതാവ് ആരോപിച്ചു. ചീഫ് സെക്രട്ടറിയുടെ അനുമതിയോടെ റവന്യൂവകുപ്പ് അനുകൂലമായി ഉത്തരവിറക്കി. എട്ട് കോടി വിലമതിക്കുന്ന 17 സെന്റ് സ്ഥലമാണ് ഇവര്‍ കൈയേറിയതെന്നും വി എസ് ആരോപിച്ചു. 

നഗരത്തിലെ സ്വീവേജ് പൈപ്പ് കടന്നു പോകുന്ന സ്ഥലമാണ് കൈയേറിയതെന്നും വി എസ് ആരോപിച്ചു. ചീഫ് സെക്രട്ടറി മുഖ്യമന്ത്രിയുടെ അഴിമതിയുടെ തേരാളിയാണ്. മുഖ്യമന്ത്രിയുടെ തണലില്‍ ചീഫ് സെക്രട്ടറി മന്ത്രിമാരുടെ ഉത്തരവും ധിക്കരിക്കുന്നുവെന്നും വി എസ് ആരോപിച്ചു. തനിക്ക് താല്‍പര്യമില്ലാത്ത ഉദ്യോഗസ്ഥരുടെ ആനുകൂല്യങ്ങള്‍പോലും ചീഫ് സെക്രട്ടറി ഇടപെട്ട് തടഞ്ഞുവെക്കുന്നതായും പ്രതിപക്ഷനേതാവ് ആരോപിച്ചു. 
    
</TEXT>
</DOC>