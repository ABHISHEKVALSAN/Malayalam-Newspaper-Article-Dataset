<DOC>
<DOCNO>114072517378.utf8</DOCNO>
<TEXT>


           1500 ഓണച്ചന്തകള്‍ ആരംഭിക്കുമെന്ന് മന്ത്രി അനൂപ് ജേക്കബ്    

Friday 25 July 2014 12:48 am IST

കൊച്ചി:  സപ്ലൈകോയുടെ ഔട്ട്‌ലെറ്റുകള്‍ ഇല്ലാത്ത 55 പഞ്ചായത്തുകളില്‍ ഉള്‍പ്പെടെ  1500 ഓണച്ചന്തകള്‍ ആരംഭിക്കുമെന്ന് ഭക്ഷ്യമന്ത്രി അനൂപ് ജേക്കബ്.
കഴിഞ്ഞ  ദിവസം മുഖ്യമന്ത്രിയുടെ സാന്നിധ്യത്തില്‍ അവലോകന യോഗം ചേര്‍ന്ന്  കണ്‍സ്യൂമര്‍ ഫെഡ്, ഹോര്‍ട്ടികോര്‍പ് അടക്കം വിവിധ വകുപ്പുകളെ  ഏകോപിപ്പിക്കാനും ആവശ്യമായ തുക നല്‍കാനും സര്‍ക്കാര്‍ തലത്തില്‍  തീരുമാനിച്ചിട്ടുണ്ടെന്നും മന്ത്രി പറഞ്ഞു. സപ്ലൈകോയുടെ റംസാന്‍-ഓണം  മെട്രോ പീപ്പിള്‍സ് ബസാര്‍ കലൂര്‍ രാജ്യന്തര സ്റ്റേഡിയത്തില്‍ ഉദ്ഘാടനം  ചെയ്യുകയായിരുന്നു അദ്ദേഹം.
ഇത്തവണ മുതല്‍ കണ്‍സ്യൂമര്‍ ഫെഡില്‍ നിന്നും  സാധനങ്ങള്‍ വാങ്ങാന്‍ റേഷന്‍ കാര്‍ഡ് നിര്‍ബന്ധമാക്കിയിട്ടുണ്ട്. നേരത്തെ  സപ്ലൈകോയില്‍ നിന്നും വാങ്ങുന്ന സാധങ്ങള്‍ക്ക് മാത്രമാണ് റേഷന്‍ കാര്‍ഡ്  നിര്‍ബന്ധമാക്കിയിട്ടുള്ളത്.
സെപ്തംബര്‍ മുതല്‍ നെല്ലു  സംഭരിക്കുമ്പോള്‍ തന്നെ കര്‍ഷകര്‍ക്ക് തുക നല്‍കും.  തുക കര്‍ഷകര്‍ക്ക്  ലഭ്യമാകാന്‍ കാലതാമസം നേരിടുന്നുണ്ട്. ഇത് ഒഴിവാക്കാനാണ് അപ്പോള്‍ തന്നെ  തുക നല്‍കാന്‍ സര്‍ക്കാര്‍ തീരുമാനിച്ചത്.
കുപ്പിവെള്ളം അടക്കം ശബരി  ബ്രാന്റുകളുടെ എണ്ണം വര്‍ധിപ്പിക്കാനും തീരുമാനിച്ചിട്ടുണ്ട്.  കൂടുതല്‍  പെട്രോളിയം ഔട്ട് ലെറ്റുകള്‍ തുടങ്ങാനും സപ്ലൈകോ തീരുമാനിച്ചിട്ടുണ്ട്.  ഇതിനായി ഇന്ത്യന്‍ ഓയില്‍ കോര്‍പറേഷനുമായി ചര്‍ച്ചകള്‍ നടന്നുവരികയാണ്.  ഇതിന്റെ അടിസ്ഥാനത്തില്‍ 20 ഓളം പുതിയ പെട്രോളിയം ഔട്ട്‌ലെറ്റ്  ഏറ്റെടുക്കാനുള്ള നടപടികള്‍ പുരോഗമിച്ചു വരികയാണെന്നും മന്ത്രി പറഞ്ഞു.
ബെന്നി  ബഹനാന്‍ എം.എല്‍.എ അധ്യക്ഷത വഹിച്ചു. മന്ത്രി കെ ബാബു മുഖ്യപ്രഭാഷണം  നടത്തി. ഉല്‍പന്നങ്ങളുടെ ആദ്യ വില്‍പന മേയര്‍ ടോണി ചമ്മണിയും പച്ചക്കറി  ഉല്‍പന്നങ്ങളുടെ വില്‍പന ഹൈബി ഈഡന്‍ എം.എല്‍.എ യും ചടങ്ങില്‍ നിര്‍വഹിച്ചു.  എം.എല്‍.എ.മാരായ ഡൊമിനിക് പ്രസന്റേഷന്‍, ലൂഡി ലൂയിസ്, ഡപ്യൂട്ടി മേയര്‍  ബി. ഭദ്ര, കൗണ്‍സിലര്‍ ആഗി ടീച്ചര്‍,  സപ്ലൈകോ എം.ഡി ജി. ലക്ഷ്മണ്‍  പ്രസംഗിച്ചു.
    
</TEXT>
</DOC>