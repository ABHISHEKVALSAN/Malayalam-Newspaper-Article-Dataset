<DOC>
<DOCNO>114100831030.utf8</DOCNO>
<TEXT>


           തപസ്യ കലാസാഹിത്യവേദി സംസ്ഥാന നാടക പഠന ശിബിരം 10 മുതല്‍    

Wednesday 8 October 2014 10:11 pm IST

        മാവേലിക്കര: തപസ്യ കലാസാഹിത്യവേദി സംസ്ഥാന നാടക പഠന ശിബിരം 10, 11, 12 തീയതികളില്‍ മാവേലിക്കര ശ്രീകൃഷ്ണ ഗാനസഭാമന്ദിരത്തില്‍ നടക്കുമെന്ന് സ്വാഗതസംഘം അദ്ധ്യക്ഷന്‍ എം.ആര്‍. ചന്ദ്രന്‍ അറിയിച്ചു. 10ന് രാവിലെ 9.30ന് തപസ്യ സംസ്ഥാന രക്ഷാധികാരി പി. നാരായണക്കുറുപ്പ് പഠന ശിബിരം ഉദ്ഘാടനം ചെയ്യും. വി. വിജയരാഘവക്കുറുപ്പ് അദ്ധ്യക്ഷത വഹിക്കും. തപസ്യ സംസ്ഥാന സംഘടനാ കാര്യദര്‍ശി പി. ഉണ്ണികൃഷ്ണന്‍ മുഖ്യപ്രഭാഷണം നടത്തും. രഘുനാഥ് ചെന്നിത്തല സ്വാഗതവും സി. രാധാകൃഷ്ണപിള്ള നന്ദിയും പറയും.

തുടര്‍ന്ന് വിവിധ വിഷയങ്ങളില്‍ ക്ലാസുകള്‍ നടക്കും. വൈകിട്ട് 6.30ന് ഒഥല്ലോ എന്ന നാടകത്തെ ആസ്പദമാക്കി മധു വാരണാസി രചിച്ച കഥകളി അരങ്ങേറും. 11ന് രാവിലെ ഏഴിന് വിവിധ വിഷയങ്ങളില്‍ ക്ലാസുകള്‍. വൈകിട്ട് അഞ്ചിന് പ്രതിഭാസംഗമം. മാവേലിക്കരയിലെ വിവിധ കലാകാരന്മാര്‍ പങ്കെടുക്കും.

12ന് രാവിലെ ഏഴിന് വിവിധ വിഷയങ്ങളില്‍ ക്ലാസുകള്‍. വൈകിട്ട് 5.30ന് സമാപനസഭ സംവിധായകന്‍ ശ്യാമപ്രസാദ് ഉദ്ഘാടനം ചെയ്യും. തപസ്യ സംസ്ഥാന അദ്ധ്യക്ഷന്‍ എസ്. രമേശന്‍നായര്‍ മുഖ്യപ്രഭാഷണം നടത്തും. ബാലഗോകുലം സംസ്ഥാന ഉപാദ്ധ്യക്ഷന്‍ വി.ജെ. രാജമോഹന്‍, ബിജെപി കലാ-സാംസ്‌കാരിക വിഭാഗം കണ്‍വീനര്‍ ഗോപന്‍ ചെന്നിത്തല എന്നിവര്‍ പ്രസംഗിക്കും. പി. ശ്രീകുമാര്‍ സ്വാഗതവും പ്രസന്നകുമാര്‍ ശങ്കരമംഗലം നന്ദിയും പറയും.

വിവിധ ദിവസങ്ങളില്‍ തിരുവനന്തപുരം രസിക ആര്‍ട്‌സ് ആന്റ് കള്‍ച്ചറല്‍ സൊസൈറ്റി ഡയറക്ടര്‍ കലാധരന്‍, സിവില്‍ സര്‍വ്വീസ് അക്കാദമി പ്രൊഫസറും ഡീനുമായ ഡോ. തോട്ടം ഭുവനചന്ദ്രന്‍നായര്‍, കേരള യൂണിവേഴ്‌സിറ്റി സെന്റര്‍ ഫോര്‍ പെര്‍ഫോമിങ് ആര്‍ട്‌സിലെ ഡോ. രാജാവാര്യര്‍, നാടക രചയിതാവും സംവിധായകനുമായ പ്രശാന്ത് നാരായണന്‍, ചലച്ചിത്ര സംവിധായകന്‍ ശ്യാമപ്രസാദ്, ക്യാമ്പ് ഡയറക്ടര്‍ കെ.മോഹനന്‍, മധുവാരണാസി, നുറനാട് സുകു, ഷാജി കളിയച്ഛന്‍ തുടങ്ങിയവര്‍ ക്ലാസുകള്‍ നയിക്കും.
    
</TEXT>
</DOC>