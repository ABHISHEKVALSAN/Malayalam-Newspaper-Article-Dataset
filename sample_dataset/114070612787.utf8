<DOC>
<DOCNO>114070612787.utf8</DOCNO>
<TEXT>


           ഭക്ഷ്യസുരക്ഷാ കമ്മീഷണറോടും നോക്കുകൂലി: സിഐടിയു നേതാവ് അറസ്റ്റില്‍    

Sunday 6 July 2014 10:52 pm IST

        തിരുവനന്തപുരം: ഭക്ഷ്യസുരക്ഷാ കമ്മീഷണര്‍ ടി. വി. അനുപമയോട്  നോക്കുകൂലി ആവശ്യപ്പെടുകയും ഭീഷണിപ്പെടുത്തുകയും ചെയ്ത സിഐടിയു നേതാവ് അറസ്റ്റില്‍. സിഐടിയു കേശവദാസപുരം യൂണിറ്റ് കണ്‍വീനര്‍ മുരളിയെയാണ് മെഡിക്കല്‍ കോളേജ് പോലീസ് അറസ്റ്റ് ചെയ്തത്. ഐഎഎസ് ഉദ്യോഗസ്ഥയായ ഭക്ഷ്യസുരക്ഷാ കമ്മീഷണര്‍ ടി. വി. അനുപമയോട് വീട്ടുപകരണങ്ങള്‍ ഇറക്കുന്നതിന്റെ പേരില്‍ നോക്കുകൂലി ആവശ്യപ്പെടുകയും, നിരസിച്ചപ്പോള്‍ ഭീഷണിപ്പെടുത്തുകയും ചെയ്തുവെന്നാണ് കേസ്.
കഴിഞ്ഞമാസം 26നാണ് സംഭവം. തിരുവനന്തപുരം കേശവദാസപുരത്തെ വാടകവീട്ടിലേക്ക് താമസം മാറുന്നതിന് കണ്ണൂരില്‍ നിന്നെത്തിച്ച വീട്ടുപകരണങ്ങള്‍ വാഹനത്തില്‍ നിന്നിറക്കുന്നതിന്റെ അവസാനഘട്ടമെത്തിയപ്പോഴാണ് സി ഐടിയു ചുമട്ടുതൊഴിലാളികള്‍ സ്ഥലത്തെത്തിയത്. യൂണിയന്‍ തൊഴിലാളികളെ അറിയിക്കാതെ സാധനങ്ങള്‍ ഇറക്കിയതിനാല്‍ നോക്കുകൂലി വേണമെന്ന് ഇവര്‍ ആവശ്യപ്പെട്ടു. വീട്ടുപകരണങ്ങള്‍ മാത്രമായതിനാല്‍ അനുപമ പണം നല്‍കിയില്ല. പിന്നീട് ദിവസവും വീട്ടിലെത്തിയ സിഐടിയു പ്രവര്‍ത്തകര്‍ അനുപമയെയും വീട്ടുടമയെയും ഭീഷണിപ്പെടുത്താന്‍ തുടങ്ങി. ഐ എസ്എസ് ഉദ്യോഗസ്ഥയാണെന്നറിഞ്ഞിട്ടും പിന്തിരിയാന്‍ കൂട്ടാക്കാതിരുന്ന സിഐ ടി യുക്കാര്‍  മുഖ്യമന്ത്രിയായാല്‍ പോലും പണം വാങ്ങുമെന്നായിരുന്നു ഭീഷണിപ്പെടുത്തിയത്.
കഴിഞ്ഞദിവസം രാവിലെയും ഭീഷണിയുമായി വീട്ടിലെത്തിയ സംഘം  മുരളിയുടെ ഫോണ്‍ നമ്പര്‍ അനുപമയെ ഏല്‍പിച്ച് മടങ്ങി. പണം നല്‍കുന്ന വിഷയം വൈകുന്നേരത്തിനകം  നമ്പരില്‍ വിളിച്ചറിയിക്കണമെന്നായിരുന്നു  അന്ത്യശാസനം.  ഡി സി പി അജിതാബീഗത്തിന് ഇതുസംബന്ധിച്ച് അനുപമ പരാതി നല്‍കി. തുടര്‍ന്ന് മെഡിക്കല്‍ കോേളജ് പോലീസ് നടത്തിയ അന്വേഷണത്തില്‍  മുരളിയെ അറസ്റ്റ് ചെയ്യുകയായിരുന്നു. നോക്കുകൂലി ആവശ്യപ്പെട്ടതിനും വീട്ടില്‍ക്കയറി പണത്തിനായി ഭീഷണിപ്പെടുത്തിയതിനും ഇയാള്‍ക്കെതിരെ  പോലീസ് കേസെടുത്തു. 
അതേസമയം ഐഎഎസ് ഉദ്യോഗസ്ഥയില്‍ നിന്ന് നോക്കുകൂലി ആവശ്യപ്പെടുകയും പണത്തിനായി ഭീഷണിപ്പെടുത്തുകയും ചെയ്ത സംഭവം ദൗര്‍ഭാഗ്യകരമായിപ്പോയെന്ന് തൊഴില്‍മന്ത്രി ഷിബു ബേബി ജോണ്‍ അറിയിച്ചു. ട്രേഡ് യൂണിയന്‍ നേതാക്കള്‍ കുറച്ചുകൂടി ജാഗ്രത പുലര്‍ത്തണമെന്നും അദ്ദേഹം പറഞ്ഞു.
    
</TEXT>
</DOC>