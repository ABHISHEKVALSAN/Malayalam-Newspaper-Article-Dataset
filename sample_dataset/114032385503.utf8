<DOC>
<DOCNO>114032385503.utf8</DOCNO>
<TEXT>


           അഴഗിരി എംഡിഎംകെയ്ക്ക് പിന്തുണ നല്‍കും: വൈകോ    

Sunday 23 March 2014 2:20 pm IST

മധുര: പുറത്താക്കപ്പെട്ട ഡിഎംകെ നേതാവ് എംകെ അഴഗിരി എംഡിഎംകെയ്ക്ക് പിന്തുണ നല്‍കാന്‍ സമ്മതിച്ചതായി എംഡിഎംകെ നേതാവ് വൈകോ വ്യക്തമാക്കി. അഴഗിരിയുമായി മുപ്പത് മിനിറ്റോളം നീണ്ടു നിന്ന ചര്‍ച്ചകള്‍ക്കൊടുവിലാണ് ഇതു സംബന്ധിച്ച വിഷയത്തില്‍ അഴഗിരി സമ്മതിച്ചതായി വൈകോ അറിയിച്ചത്.

നേരത്തെ തമിഴ്‌നാട്ടിലെ എംഡിഎംകെ സ്ഥാനാര്‍ത്ഥികള്‍ക്കായി വൈകോ അദ്ദേഹത്തിന്റെ പിന്തുണ ആവശ്യപ്പെട്ടിരുന്നു. എംഡിഎംകെയ്ക്ക് അഴഗിരിയുടെ പിന്തുണ ലഭിച്ചെന്നും പ്രത്യേകിച്ച് വിരുദ്ധുനഗര്‍ മണ്ഡലത്തില്‍ നിന്ന് മത്സരിക്കുന്ന തനിക്ക് അദ്ദേഹത്തിന്റെ പിന്തുണ ലഭിച്ചെന്നും വൈകോ ചര്‍ച്ചയ്ക്ക് ശേഷം പറഞ്ഞു.

കെ അഴക് സുന്ദരം(തേനി), ടി സദന്‍ തിരുമലൈകുമാര്‍(തെങ്കാശി), മലൈ സത്യ(കാഞ്ചീപുരം) നാഗേശ് മൂര്‍ത്തി(ഈറോഡ്) എന്നിവര്‍ക്ക് വിജയ സാധ്യത കൂടുതലാണ്. ഇവര്‍ക്കും പിന്തുണ നല്‍കണമെന്ന് താന്‍ അഴഗിരിയോട് ആവശ്യപ്പെട്ടിരുന്നെന്ന് വൈകോ വ്യക്തമാക്കി. കൂടാതെ തനിക്ക് അദ്ദേഹം വിജയാശംസ നേരുകയും ചെയ്‌തെന്ന് വൈകോ പറഞ്ഞു.

തന്നെ പിന്തുണയ്ക്കുന്നവരുമായി കൂടിയാലോചിച്ച ശേഷമാണ് വൈകോയുടെ അപേക്ഷയില്‍ തീരുമാനമെടുത്തതെന്ന് അഴഗിരി മാധ്യമപ്രവര്‍ത്തകരോട് വ്യക്തമാക്കി. അതിനിടെ എംഡിഎംകെയ്ക്ക് വേണ്ടി പ്രചരണം നടത്താന്‍ അഴഗിരിയുടെ നിര്‍ദ്ദേശത്തിന് കാത്തിരിക്കുകയായിരുന്നെന്ന് അഴഗിരിയെ പിന്തുണയ്ക്കുന്നവര്‍ പറഞ്ഞു. ബിജെപിയുടെ എന്‍ഡിഎയുമായി സഖ്യത്തിലാണ് എംഡിഎംകെ.
    
</TEXT>
</DOC>