<DOC>
<DOCNO>114050697467.utf8</DOCNO>
<TEXT>


           എക്സിറ്റ്‌ പോള്‍ എല്ലാം പറയും    

Tuesday 6 May 2014 11:17 pm IST

        കൊച്ചി: ലോകം മുഴുവന്‍ ഉറ്റുനോക്കുന്ന പതിനാറാം ലോക്സഭാ തെരഞ്ഞെടുപ്പുഫലം പുറത്തുവരിക മെയ്‌ 16 ന്‌ ആണെങ്കിലും രാജ്യത്തെ രാഷ്ട്രീയപ്പാര്‍ട്ടികളും ബിസിനസ്‌ ഗ്രൂപ്പുകളും പ്രതീക്ഷയര്‍പ്പിക്കുന്നത്‌ മെയ്‌ 12 എന്ന ഭാഗ്യദിനത്തെയാണ്‌. അന്നാണ്‌ അവസാനഘട്ട പോളിംഗ്‌. ഇത്‌ കഴിയുന്നതോടെ അന്നു തന്നെ എക്സിറ്റ്പോള്‍ ഫലങ്ങള്‍ പുറത്തുവരും. വിവിധ പാര്‍ട്ടികള്‍ക്കും സഖ്യങ്ങള്‍ക്കും ലഭിക്കാനിടയുള്ള സീറ്റുകള്‍ എത്രയായിരിക്കുമെന്ന്‌ എക്സിറ്റ്പോളുകള്‍ പ്രവചിക്കും.
ഔദ്യോഗിക ഫലപ്രഖ്യാപനംപോലെ സീറ്റുകളുടെ എണ്ണം കൃത്യമായിരിക്കില്ലെങ്കിലും ഏത്‌ പാര്‍ട്ടിക്കും സഖ്യത്തിനുമാണ്‌ ഭൂരിപക്ഷം ലഭിക്കുക, ആരാണ്‌ സര്‍ക്കാരുണ്ടാക്കാന്‍ സാധ്യത എന്നതൊക്കെ എക്സിറ്റ്‌ പോള്‍ ഫലങ്ങളില്‍നിന്ന്‌ വ്യക്തമാകും. ഓരോ തെരഞ്ഞെടുപ്പ്‌ കഴിയുന്തോറും എക്സിറ്റ്‌ പോളുകളുടെ വിശ്വാസ്യത വര്‍ധിച്ചുവരുന്നതായാണ്‌ അനുഭവം.
പതിനാറാം ലോക്സഭാ തെരഞ്ഞെടുപ്പിന്റെ വിജ്ഞാപനം വന്നശേഷം പ്രചാരണത്തിന്റെ വിവിധ ഘട്ടങ്ങളില്‍ ഏറെക്കുറെ എല്ല മാധ്യമങ്ങളും ഏജന്‍സികളും സംഘടിപ്പിച്ച അഭിപ്രായ വോട്ടെടുപ്പുകള്‍ ബിജെപി നേതൃത്വം നല്‍കുന്ന എന്‍ഡിഎ സഖ്യത്തിന്‌ ഭൂരിപക്ഷം ലഭിക്കുമെന്നാണ്‌ പ്രവചിച്ചത്‌. ഏറ്റവും വലിയ ഒറ്റകക്ഷിയാവുന്ന ബിജെപി സര്‍ക്കാരുണ്ടാക്കാനുള്ള ഭൂരിപക്ഷത്തിന്‌ തൊട്ടടുത്ത്‌ എത്തുമെന്നുംചില ചാനലുകള്‍ പ്രവചിക്കുകയുണ്ടായി. 272 സീറ്റാണ്‌ കേവലഭൂരിപക്ഷത്തിന്‌ ആവശ്യം. എന്‍ഡിടിവിയുടെ അഭിപ്രായ വോട്ടെടുപ്പ്‌ എന്‍ഡിഎ സഖ്യത്തിന്‌ 275 സീറ്റ്‌ ലഭിക്കുമെന്നാണ്‌ പ്രവചിച്ചത്‌. ചരിത്രത്തിലാദ്യമായി കോണ്‍ഗ്രസ്‌ 92 സീറ്റിലൊതുങ്ങുമെന്നും യുപിഎ സഖ്യത്തിന്‌ പരമാവധി ലഭിക്കുക 111 സീറ്റായിരിക്കുമെന്നും എന്‍ഡിടിവി സര്‍വെയില്‍ തെളിഞ്ഞിരുന്നു.
എക്സിറ്റ്‌ പോള്‍ ഫലങ്ങളില്‍നിന്ന്‌ ഒരുപടി മുന്നോട്ടുപോയി പാര്‍ട്ടിക്ക്‌ ഒറ്റക്ക്‌ സര്‍ക്കാരുണ്ടാക്കാനുള്ള ഭൂരിപക്ഷം ലഭിക്കുമെന്നാണ്‌ ബിജെപി നേതൃത്വം ആത്മവിശ്വാസം പ്രകടിപ്പിക്കുന്നത്‌. എന്‍ഡിഎ സഖ്യത്തിന്‌ 300 സീറ്റുവരെ ലഭിക്കുമെന്നും വിലയിരുത്തപ്പെടുന്നു. അതേസമയം പാര്‍ട്ടിക്ക്‌ 70 സീറ്റിനപ്പുറം നേടാനാവില്ലെന്ന ആശങ്കയാണ്‌ പല കോണ്‍ഗ്രസ്‌ നേതാക്കളും രഹസ്യമായി പങ്കുവെക്കുന്നത്‌. ഈ സാഹചര്യമാണ്‌ ബിജെപിക്കും കോണ്‍ഗ്രസിനും എക്സിറ്റ്‌ പോള്‍ ഫലങ്ങള്‍ പുറത്തുവരുന്ന മെയ്‌ 12 നിര്‍ണായകമാവുന്നത്‌.
2004 ലെ ലോക്സഭാ തെരഞ്ഞെടുപ്പിനെ അപേക്ഷിച്ച്‌ 2009 ലെ ലോക്സഭാ തെരഞ്ഞെടുപ്പിലെ എക്സിറ്റ്പോള്‍ ഫലങ്ങള്‍ കൂടുതല്‍ കൃത്യമാവുകയുണ്ടായി. ആര്‍ക്കാണ്‌ മുന്‍തൂക്കം ലഭിക്കുകയെന്ന്‌ ഇതില്‍നിന്ന്‌ വ്യക്തമായിരുന്നു.
ഈ ലോക്സഭാ തെരഞ്ഞെടുപ്പില്‍ അഭിപ്രായസര്‍വേകള്‍ പ്രവചിച്ചതുപോലെ കോണ്‍ഗ്രസിനെയും യുപിഎയും അപേക്ഷിച്ച്‌ ബിജെപിക്കും എന്‍ഡിഎക്കും കൃത്യമായി മുന്‍തൂക്കം പ്രവചിക്കുന്നതായിരിക്കും മെയ്‌ 12 ലെ എക്സിറ്റ്പോള്‍ ഫലങ്ങളെന്നാണ്‌ കരുതപ്പെടുന്നത്‌. ഇതിനകം നടന്ന ഏഴ്‌ ഘട്ടങ്ങളിലെ എക്സിറ്റ്പോള്‍ വിവരങ്ങള്‍ പല ചാനലുകളും ബിസിനസ്‌ ഗ്രൂപ്പുകളും അമേരിക്കയടക്കം മറ്റ്‌ രാജ്യങ്ങളും ശേഖരിച്ചിട്ടുണ്ട്‌. ഇതനുസരിച്ച്‌ ബിജെപിക്കും എന്‍ഡിഎക്കുമാണ്‌ മുന്‍തൂക്കം എന്നാണ്‌ അറിയുന്നത്‌. തെരഞ്ഞെടുപ്പ്‌ കമ്മീഷന്റെ വിലക്കുള്ളതിനാലാണ്‌ ഈ ഫലങ്ങള്‍ പുറത്തുവിടാതിരിക്കുന്നത്‌. ഭരണസഖ്യത്തിന്‌ തുടക്കമിടുന്നതിലും മെയ്‌ 12 ലെ എക്സിറ്റ്പോള്‍ ഫലങ്ങള്‍ നിര്‍ണായകമായിരിക്കും. 
മുരളി പാറപ്പുറം

</TEXT>
</DOC>