<DOC>
<DOCNO>114032385536.utf8</DOCNO>
<TEXT>


           ടി.പി വധം: കേന്ദ്രം സി.ബി.ഐയുടെ അഭിപ്രായം തേടി    

Sunday 23 March 2014 2:39 pm IST

ന്യൂദല്‍ഹി: ടി.പി ചന്ദ്രശേഖരന്‍ വധക്കേസില്‍ അന്വേഷണം ഏറ്റെടുക്കുന്നതിനെക്കുറിച്ച് കേന്ദ്ര പേഴ്സണല്‍ മന്ത്രാലയം സിബിഐ ഡയറക്ടറോട് അഭിപ്രാ‍യം തേടി. എടച്ചേരി പോലീസ് രജിസ്റ്റര്‍ ചെയ്ത കേസില്‍ സിബിഐ അന്വേഷണം പ്രസക്തമാണോ എന്ന് അറിയിക്കണമെന്നാണ് നിര്‍ദ്ദേശം. ഒരാഴ്ചയ്ക്കുള്ളില്‍ തീരുമാനം അറിയിക്കണമെന്നും പേഴ്‌സണല്‍ മന്ത്രാലയം ആവശ്യപ്പെട്ടു.

കേസ് രാഷ്ട്രീയപ്രേരിതമാണെന്ന് കാണിച്ചുള്ള നിരവധി പരാതികള്‍ പേഴ്സണല്‍ മന്ത്രാലയത്തിന് ലഭിച്ചിട്ടുണ്ട്. ഈ സാഹചര്യത്തില്‍ കേസ് ഏറ്റെടുക്കേണ്ടതുണ്ടോയെന്ന് സി.ബി.ഐ പരിശോധിക്കും. തുടര്‍ന്ന് ഇക്കാര്യത്തിലുള്ള അഭിപ്രാ‍യം പേഴ്സണല്‍ മന്ത്രാലയത്തെ അറിയിക്കും. തുടര്‍ന്നായിരിക്കും കേസില്‍ സി.ബി.ഐ അന്വേഷണം വേണമോ വേണ്ടയോ എന്ന കാര്യത്തില്‍ പേഴ്സണല്‍ മന്ത്രാലയം അന്തിമതീരുമാനം എടുക്കുക. 

തികച്ചും സാങ്കേതികമായ നടപടികളാണിതെന്നും എല്ലാ കേസുകളിലും ഇത്തരത്തിലുള്ള നടപടികള്‍ പാലിച്ചു മാത്രമേ അന്തിമതീരുമാനം എടുക്കാറുള്ളൂവെന്നും സി.ബി.ഐ വൃത്തങ്ങള്‍ അറിയിച്ചു.  ടി പി വധ ഗൂഢാലോചനയില്‍ സിബിഐ അന്വേഷണത്തിന് ശുപാര്‍ശ ചെയ്തുകൊണ്ട് സര്‍ക്കാര്‍ വിജ്ഞാപനം പുറത്തിറക്കിയിരുന്നു. വിജ്ഞാപനം കേന്ദ്ര പേഴ്‌സണല്‍ മന്ത്രാലയത്തിന്റെ പരിഗണനയ്ക്ക് വിട്ടെങ്കിലും ഇക്കാര്യത്തില്‍ പേഴ്‌സണല്‍ മന്ത്രാലയം തീരുമാനമെടുത്തിരുന്നില്ല. 

    
</TEXT>
</DOC>