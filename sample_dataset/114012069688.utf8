<DOC>
<DOCNO>114012069688.utf8</DOCNO>
<TEXT>


           രശ്മിവധം: ശിക്ഷ വിധിക്കുന്നത് ബുധനാഴ്ചയിലേക്ക് മാറ്റി    

Monday 20 January 2014 3:18 pm IST

കൊല്ലം: സോളാര്‍ തട്ടിപ്പ്കേസിലെ മുഖ്യമന്ത്രി ബിജുരാധാകൃഷ്ണന്റെ ആദ്യ ഭാര്യ രശ്മി കൊല്ലപ്പെട്ട കേസില്‍ കുറ്റക്കാര്‍ക്കെതിരെയുള്ള ശിക്ഷ വിധിക്കുന്നത് കൊല്ലം പ്രിന്‍സിപ്പല്‍ സെഷന്‍‌സ് കോടതി ബുധനാഴ്ചയിലേക്ക് മാറ്റി. ബിജു രാധാകൃഷ്ണന്‍, അമ്മ രാജമ്മാള്‍ എന്നിവരാണ് കേസിലെ പ്രതികള്‍.

2006 ഫെബ്രുവരി മൂന്നിനാണ് കൊട്ടാരക്കരയിലെ ബിജുവിന്റെ വീട്ടിലെ കുളിമുറിയില്‍ രശ്‌മിയെ മരിച്ച നിലയില്‍ കണ്ടെത്തിയത്. രശ്‌മിക്കു മദ്യം നല്‍കി അബോധാവസ്ഥയിലാക്കിയ ശേഷം വലിച്ചിഴച്ചു കുളിമുറിയിലെത്തിച്ചു ബിജു ശ്വാസംമുട്ടിച്ചു കൊലപ്പെടുത്തിയെന്നാണു കേസ്. കേസിന്റെ വിചാരണ നടപടികള്‍ 15ന് പൂര്‍ത്തിയായിരുന്നു. 

കൊലപാതകം നടക്കുമ്പോള്‍ മൂന്നു വയസുണ്ടായിരുന്ന ബിജു രാധാകൃഷ്ണന്റെയും രശ്മിയുടെയും മകന്റെ മൊഴികള്‍ നിര്‍ണായക തെളിവായി കോടതിയില്‍ രേഖപ്പെടുത്താന്‍ പ്രോസിക്യൂഷന് കഴിഞ്ഞു. കൊല്ലപ്പെട്ട രശ്മിയെ ആശുപത്രിയില്‍ എത്തിച്ച് മരണം സ്ഥിരീകരിച്ച് ബിജു അവിടെനിന്നു മുങ്ങുകയായിരുന്നു. ആദ്യം ലോക്കല്‍ പൊലീസും പിന്നീട് ക്രൈംബ്രാഞ്ചും കേസ് അന്വേഷിച്ചു. 2013 ജൂണ്‍ 17നു കൊല്ലം ക്രൈംബ്രാഞ്ച് ഡിവൈഎസ്‌പി സി ജി സുരേഷ്കുമാര്‍ ബിജുവിനെ അറസ്റ്റു ചെയ്തു. 

കൊലപാതകം, സ്ത്രീധനപീഡനം, തെളിവുനശിപ്പിക്കല്‍, കുഞ്ഞിനെ ഉപദ്രവിക്കല്‍ തുടങ്ങിയ വകുപ്പുകളാണ് ബിജുവിനെതിരെ ചുമത്തിയിട്ടുള്ളത്. സ്ത്രീധനപീഡനം എന്ന കുറ്റം രാജമ്മാളിനെതിരെയും ചുമത്തിയിട്ടുണ്ട്. ബിജുവിന്റെ ജാമ്യാപേക്ഷ പരിഗണിച്ച ഹൈക്കോടതി അഞ്ചുമാസത്തിനുള്ളില്‍ വിചാരണ പൂര്‍ത്തിയാക്കാന്‍ നിര്‍ദേശിച്ചിരുന്നു. 43 പ്രോസിക്യൂഷന്‍ സാക്ഷികളെയും മൂന്നു പ്രതിഭാഗം സാക്ഷികളെയും കോടതി വിസ്തരിച്ചു. 60 രേഖകളും ഒമ്പതു തൊണ്ടിമുതലുകളും പ്രോസിക്യൂഷന്‍ ഹാജരാക്കി. സ്പെഷല്‍ പ്രോസിക്യൂട്ടര്‍ ജി മോഹന്‍രാജ് പ്രോസിക്യൂഷനുവേണ്ടി കോടതിയില്‍ ഹാജരായി.
    
</TEXT>
</DOC>