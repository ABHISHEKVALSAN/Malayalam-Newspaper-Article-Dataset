<DOC>
<DOCNO>114042795109.utf8</DOCNO>
<TEXT>


           മൂന്നു ജീവനുകള്‍ നിലനിര്‍ത്തി അതുല്‍ യാത്രയായി    

Sunday 27 April 2014 9:19 pm IST

കോട്ടയം: മൂന്നു ജീവിതങ്ങള്‍ക്കു പ്രത്യാശ നല്‍കി അതുല്‍ യാത്രയായി. കെട്ടിടത്തിന്റെ മുകളില്‍നിന്നു വീണതിനെത്തുടര്‍ന്നു മസ്തിഷ്ക മരണം സംഭവിച്ച കടുത്തുരുത്തി മാന്നാര്‍ അശ്വതിയില്‍ അതുല്‍ മോഹന്റെ(18) അവയവങ്ങള്‍ ഇനി മറ്റു മൂന്നു പേരുടെ ജീവനുകള്‍ നിലനിര്‍ത്തും. 
വൃക്കകളും കരളുമാണ്‌ ഇന്നലെ ദാനം ചെയ്തത്‌. കഴിഞ്ഞ 24നു കുടമാളൂരില്‍ കെട്ടിടം പണിക്കിടെ കെട്ടിടത്തിന്റെ മുകളില്‍നിന്നു അതുല്‍ വീഴുകയായിരുന്നു. അന്നു വൈകിട്ടു തന്നെ അതുലിനെ കോട്ടയം മെഡിക്കല്‍ കോളേജിലെത്തിച്ചെങ്കിലും മസ്തിഷ്ക മരണം സംഭവിക്കുകയായിരുന്നു. ശനിയാഴ്ച രാത്രിയിലാണ്‌ അവയവദാനത്തിനുള്ള സമ്മതം മാതാപിതാക്കളില്‍നിന്നു ലഭിച്ചത്‌. തിരുവനന്തപുരം ആറ്റിങ്ങല്‍ മന്തങ്കോണത്ത്‌ പവിത്രം വീട്ടില്‍ ദിനേശിനാണ്‌(46) കരള്‍ മാറ്റിവക്കുന്നത്‌. ഇതിനായി കരള്‍ കിംസ്‌ ആശുപത്രിയിലേക്ക്‌ കൊണ്ടു പോയി. കോട്ടയം ഒളശ സ്വദേശി ജേക്കബ്‌ തോമസിന്‍്‌(45) മാറ്റിവക്കുന്നതിനായി വലത്തേ വൃക്ക കോട്ടയം മെഡിക്കല്‍ കോളേജിലും സൂക്ഷിച്ചിട്ടുണ്ട്‌. ഫോര്‍ട്ടു കൊച്ചി സ്വദേശി സന്ധ്യക്കാണ്‌(32) ഇടത്തേ വൃക്ക ലഭിക്കുന്നത്‌. കൊച്ചി പിവിഎസ്‌ ആശുപത്രിയിലാണ്‌ വൃക്ക സൂക്ഷിച്ചിരിക്കുന്നത്‌. ഹൃദയം ചെന്നൈ ഹാര്‍ട്ട്‌ ബീറ്റ്‌ ആശുപത്രിയിലേക്ക്‌ കൊണ്ടുപോകാന്‍ ശ്രമം നടത്തിയെങ്കിലും ഹെലികോപ്റ്റര്‍ ലഭിക്കാത്തതുമൂലം ഇതു നടന്നില്ല. മോഹനന്‍ ഗീതാ ദമ്പതികളുടെ മൂത്ത മകനാണ്‌ അതുല്‍. എട്ടാം ക്ലാസ്‌ വിദ്യാര്‍ത്ഥിനിയായ അതുല്യ സഹോദരിയാണ്‌. 
    
</TEXT>
</DOC>