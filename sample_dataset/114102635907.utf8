<DOC>
<DOCNO>114102635907.utf8</DOCNO>
<TEXT>


           പരിസ്ഥിതി ലോല മേഖലയില്‍  അറവുശാല: വെല്ലുവിളിച്ച്  വാത്തിക്കുടി പഞ്ചായത്ത്    

Sunday 26 October 2014 8:06 pm IST

        ഇടുക്കി: പരിസ്ഥിതി ലോല പ്രദേശമായി കേന്ദ്ര സര്‍ക്കാര്‍ പ്രഖ്യാപിച്ചിരിക്കുന്ന പ്രദേശത്ത് അറവുശാല നിര്‍മ്മിക്കാനുള്ള നീക്കം. പഞ്ചായത്ത് ഭരണ സമിതിയുടെ നീക്കം വിവാദത്തില്‍. വാത്തിക്കുടി, ഉപ്പുതറ വില്ലേജുകള്‍ ഉള്‍പ്പെടുന്ന വാത്തിക്കുടി പഞ്ചായത്തിലാണ് അറവുശാല നിര്‍മ്മിക്കാന്‍ തീരുമാനിച്ചിരിക്കുന്നത്.

98 ലക്ഷം രൂപ വകകൊള്ളിച്ച് തയ്യാറാക്കിയ പ്രോജക്ടിന് ജില്ലാ പ്ലാനിങ് വിഭാഗം കഴിഞ്ഞ ദിവസം അനുമതി നല്‍കുകയും ചെയ്തു. വ്യവസായങ്ങളെ മൂന്ന് കാറ്റഗറികളായാണ് തിരിച്ചിരിക്കുന്നത്. മാലിന്യത്തിന്റെ തോത് അനുസരിച്ചാണ് ഈ തരംതിരിവ്. റെഡ്, ഓറഞ്ച്, ഗ്രീന്‍ എന്നിങ്ങനെയുള്ള തിരിവില്‍ റെഡ് കാറ്റഗറിയിലാണ് അറവുശാലകള്‍ ഉള്‍പ്പെടുന്നത്.

പരിസ്ഥിതി ലോല മേഖലയില്‍ റെഡ്കാറ്റഗറി വിഭാഗത്തില്‍പ്പെട്ട വ്യവസായങ്ങള്‍ തുടങ്ങരുതെന്ന പരിസ്ഥി മന്ത്രാലയത്തിന്റെ ഉത്തരവാണ് ലംഘിക്കാന്‍ നീക്കം നടക്കുന്നത്.
കസ്തൂരി രംഗന്‍ റിപ്പോര്‍ട്ടിന്റെ അടിസ്ഥാനത്തില്‍ കേന്ദ്ര പരിസ്ഥിതി മന്ത്രാലയത്തിന്റെ 2013 നവംബര്‍ 13ലെ വിജ്ഞാപനമാണ് ജില്ലാ പ്ലാനിംങ് വിഭാഗവും പഞ്ചായത്ത് ഭരണസമിതിയും ലംഘിച്ചിരിക്കുന്നത്. അറവുശാലയുടെ പ്രപ്പോസല്‍ മലിനീകരണ നിയന്ത്രണ ബോര്‍ഡിന് കൈമാറിയിരിക്കുകയാണ്.
    
</TEXT>
</DOC>