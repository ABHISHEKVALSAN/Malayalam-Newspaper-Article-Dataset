<DOC>
<DOCNO>114111441457.utf8</DOCNO>
<TEXT>


           കുവൈറ്റില്‍ തൊഴില്‍ നഷ്ടപ്പെട്ട നഴ്‌സുമാരെ സഹായിക്കണം: വി.മുരളീധരന്‍  വിദേശകാര്യമന്ത്രിക്ക് കത്തെഴുതി    

Friday 14 November 2014 10:30 pm IST

        തിരുവനന്തപുരം: കുവൈറ്റില്‍ തൊഴില്‍ നഷ്ടപ്പെട്ട 450ഓളം മലയാളി നഴ്‌സുമാരെ സഹായിക്കാന്‍ അടിയന്തരമായി ഇടപെടണമെന്നാവശ്യപ്പെട്ട് ബിജെപി സംസ്ഥാന അധ്യക്ഷന്‍ വി.മുരളീധരന്‍ കേന്ദ്ര വിദേശകാര്യ മന്ത്രി സുഷമാസ്വരാജിന് കത്തെഴുതി.

കുവൈറ്റിലെ അല്‍-എസ്സെ മെഡിക്കല്‍ ആന്റ് സയന്റിഫിക് എക്വിപ്‌മെന്റ് കമ്പനിയുടെ കരാര്‍ പ്രകാരം കുവൈറ്റ് സര്‍ക്കാരിന്റെ ആരോഗ്യമേഖലയില്‍ ജോലി ചെയ്തുവരികയായിരുന്നു കേരളത്തില്‍ നിന്നുള്ള നഴ്‌സുമാര്‍. ഈ കമ്പനിയാണ് ആരോഗ്യമേഖലയിലേക്കാവശ്യമായ നഴ്‌സുമാരെയും മറ്റും നല്‍കിയിരുന്നത്.

2003 മുതല്‍ ജോലി ചെയ്യുന്ന നഴ്‌സുമാരും ഇക്കൂട്ടത്തിലുണ്ട്. കമ്പനിക്ക് കുവൈറ്റ് ആരോഗ്യ മേഖലയിലുണ്ടായിരുന്ന കരാര്‍ നഷ്ടപ്പെടുകയും നഴ്‌സുമാരുടെ കരാര്‍ കാലാവധി കഴിഞ്ഞമാസം 26ന് അവസാനിക്കുകയും ചെയ്തതിനെ തുടര്‍ന്ന് നഴ്‌സുമാര്‍ക്ക് ജോലി നഷ്ടപ്പെട്ടു.

കുവൈറ്റ് ആരോഗ്യമേഖലയില്‍ നിന്ന് ലൈസന്‍സ് നേടുകയും മതിയായ പ്രവൃത്തി പരിചയമുള്ളവരുമാണ് 450 ഓളം നഴ്‌സുമാര്‍. കുവൈറ്റ് ആരോഗ്യ മന്ത്രാലയത്തെയും കുവൈറ്റിലെ ഇന്ത്യന്‍ സ്ഥാനപതി കാര്യാലയത്തെയും ഇവര്‍ സമീപിച്ചെങ്കിലും ആശാവഹമായ ഇടപെടല്‍ ഉണ്ടായില്ല. ഇവരില്‍ കൂടുതല്‍ പേരും കുടുംബത്തോടൊപ്പം കുവൈറ്റില്‍ താമസിക്കുന്നവരും ബാധ്യതകള്‍ക്ക് വിധേയരുമാണ്.

ഇന്ത്യയിലും കുവൈറ്റിലും ബാങ്കുകളില്‍ ഉള്‍പ്പടെ ഇവര്‍ക്ക് ബാധ്യതകളുണ്ട്. അതിനാല്‍ തൊഴിലില്ലാതെ ഇവര്‍ക്ക് അവിടെ പിടിച്ചു നില്‍ക്കാനാകില്ല. കേരളത്തിലേക്ക് വന്നാല്‍ പെട്ടന്ന് തൊഴില്‍ ലഭിക്കുന്ന സാഹചര്യവുമില്ല. ഇവരില്‍ കൂടുതല്‍ പേരും കേരളത്തില്‍ തൊഴില്‍ നേടാനുള്ള പ്രായപരിധി കഴിഞ്ഞവരുമാണ്.

കുവൈറ്റ് ആരോഗ്യ മന്ത്രാലയത്തിനു കീഴില്‍ നിരവധി തൊഴിലവസരങ്ങള്‍ ഇപ്പോള്‍ ഉണ്ട്. ആ സാഹചര്യത്തില്‍ അവര്‍ക്ക് അവിടെ തന്നെ തൊഴില്‍ ലഭ്യമാക്കാനുള്ള അടിയന്തര ഇടപെടലുകള്‍ ഇന്ത്യന്‍ സര്‍ക്കാരിന്റെ ഭാഗത്തു നിന്നുണ്ടാകണം. ഇക്കാര്യത്തില്‍ നടപടി സ്വീകരിക്കാന്‍ കുവൈറ്റിലെ ഇന്ത്യന്‍ എമ്പസ്സിയോട് ആവശ്യപ്പെടണമെന്ന് വി.മുരളീധരന്‍ കേന്ദ്ര വിദേശകാര്യമന്ത്രി സുഷമാസ്വരാജിനോട് അഭ്യര്‍ത്ഥിച്ചു. കുവൈറ്റില്‍ നിന്നുള്ള നഴ്‌സുമാരുടെ നിവേദനവും അദ്ദേഹം സുഷമാസ്വരാജ് അയച്ചു കൊടുത്തു.
    
</TEXT>
</DOC>