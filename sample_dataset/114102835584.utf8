<DOC>
<DOCNO>114102835584.utf8</DOCNO>
<TEXT>


           കരുതല്‍    

Tuesday 28 October 2014 3:07 pm IST

        ചില്ലകളിലഭയം തേടിയ
കിളികളോട് ഇലകള്‍
നിശബ്ദമായി മൊഴിഞ്ഞു
ഒരമ്പ് നിനക്കുനേരെ
ഉന്നം പിടിച്ചിട്ടുണ്ടാകും
അത് നിന്റെ മോഹങ്ങളില്‍
ഉണങ്ങാത്ത മുറിവുണ്ടാക്കും
കരുതിയിരിക്കുക
പ്രണയാതുരയായ കാമുകിയോട്
കാറ്റ് ചെവിയില്‍ മന്ത്രിച്ചു
നിന്റെ പ്രണയത്താക്കോല്‍
മറക്കാതിരിക്കാന്‍ ഓര്‍മിക്കുക
എന്നെങ്കിലുമൊരിക്കല്‍ തുറന്നാല്‍
പിന്നീടൊരിക്കലും
അടയ്ക്കാന്‍ കഴിയാത്തവിടവാകാം
കരുതിയിരിക്കുക
പെയ്യാന്‍ വെമ്പല്‍കൊണ്ട
മേഘങ്ങള്‍ പരസ്പരം പറഞ്ഞു
കരയാതെ കാത്ത കണ്ണീര്‍
കരളില്‍ കരുതുക വീര്‍പ്പടക്കലാണ്
കേള്‍ക്കാന്‍ മടിച്ച വചനം
പിന്നീട് കേള്‍ക്കുക വിഷമമാണ്
പിന്നിട്ട വഴികളിലേക്ക് മടക്കയാത്ര
മരിച്ചവരെ കണ്ടെത്തുന്നതുപോലെയാണ്
കരുതിയിരിക്കുക
    
</TEXT>
</DOC>