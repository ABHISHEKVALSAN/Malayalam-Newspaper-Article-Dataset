<DOC>
<DOCNO>114032084856.utf8</DOCNO>
<TEXT>


           ഗാന്ധിനഗറില്‍ത്തന്നെ: അദ്വാനി    

Thursday 20 March 2014 10:14 pm IST

ന്യൂദല്‍ഹി: ഗുജറാത്തിലെ ഗാന്ധിനഗറില്‍ നിന്നുതന്നെലോക്സഭാ തെരഞ്ഞെടുപ്പില്‍ മത്സരിക്കുമെന്ന്‌ മുതിര്‍ന്ന ബിജെപി നേതാവ്‌ എല്‍.കെ.അദ്വാനി. ഭോപ്പാലില്‍ നിന്നും മത്സരിക്കണമെന്ന്‌ മധ്യപ്രദേശ്‌ ഘടകവും ഗാന്ധിനഗറില്‍ നിന്നും മത്സരിക്കണമെന്ന്‌ ഗുജറാത്ത്‌ ഘടകവും ആവശ്യപ്പെട്ടത്‌ തനിക്കു നല്‍കുന്ന ബഹുമതിയായി കാണുന്നതായും അദ്വാനി വ്യക്തമാക്കി. ഗാന്ധിനഗര്‍, ഭോപ്പാല്‍ എന്നീ രണ്ടു മണ്ഡലങ്ങളിലേതു വേണമെങ്കിലും അദ്വാനിക്ക്‌ മത്സരത്തിന്‌ തെരഞ്ഞെടുക്കാമെന്ന പാര്‍ട്ടി നേതൃത്വത്തിന്റെ ഐകകണ്ഠ്യേനയുള്ള അഭിപ്രായം അദ്ധ്യക്ഷന്‍ രാജ്നാഥ്സിങ്‌ നേരത്തെതന്നെ വ്യക്തമാക്കിയിരുന്നു. 
ഗുജറാത്ത്‌ മുഖ്യമന്ത്രി നരേന്ദ്രമോദി താന്‍ ഗാന്ധിനഗറില്‍ മത്സരിക്കണമെന്ന്‌ ഗുജറാത്തിലെ ജനങ്ങള്‍ ആവശ്യപ്പെടുന്നതായി അറിയിച്ചതനുസരിച്ചാണ്‌ തീരുമാനമെന്നും അദ്വാനി പറഞ്ഞു. ഭോപ്പാലില്‍ നിന്നും മത്സരിക്കണമെന്ന മധ്യപ്രദേശ്‌ ബിജെപി ഘടകത്തിന്റെ ആവശ്യം ഇന്നലെ രാവിലെ പാര്‍ട്ടി അദ്ധ്യക്ഷന്‍ രാജ്നാഥ്സിങ്‌ അറിയിച്ചിരുന്നു. മണ്ഡലം ഏതെന്നു തെരഞ്ഞെടുക്കാനുള്ള പരിപൂര്‍ണ്ണമായ അധികാരം തനിക്കാണെന്നും അദ്ധ്യക്ഷന്‍ അറിയിച്ചു. ഇതു പാര്‍ട്ടി നല്‍കുന്ന അംഗീകാരമാണ്‌. കുറച്ച്‌ ആഴ്ചകള്‍ക്ക്‌ മുമ്പുതന്നെ ഗാന്ധിനഗറില്‍ നിന്നാണ്‌ മത്സരിക്കുന്നതെന്ന്‌ താന്‍ പറഞ്ഞിരുന്നതാണ്‌. 1947ല്‍ കറാച്ചിയില്‍ നിന്നും കുടിയേറിയ കാലം തൊട്ട്‌ ഗുജറാത്തുമായുള്ള ബന്ധം ആരംഭിച്ചതാണ്‌. രാജ്യസഭയിലും ലോക്സഭയിലും ഗുജറാത്തിനെ പലവട്ടം പ്രതിനിധീകരിച്ചു. 1991 മുതല്‍ ഗാന്ധിനഗര്‍ മണ്ഡലത്തെയാണ്‌ പ്രതിനിധീകരിക്കുന്നതും. അതിനാല്‍ത്തന്നെ ഇത്തവണയും ഗാന്ധിനഗറില്‍ നിന്നും മത്സരിക്കാനാണ്‌ തന്റെ തീരുമാനം, എല്‍.കെ. അദ്വാനി പ്രസ്താവനയില്‍ പറഞ്ഞു.
    
</TEXT>
</DOC>