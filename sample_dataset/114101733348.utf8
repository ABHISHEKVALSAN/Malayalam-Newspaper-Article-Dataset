<DOC>
<DOCNO>114101733348.utf8</DOCNO>
<TEXT>


           വിമാനത്താവള വിരുദ്ധസമരം മൂന്നാം ഘട്ടത്തിലേക്ക്     

Friday 17 October 2014 2:02 am IST

        ആറന്മുള: ആറന്മുളയിലെ പൊതു കുളങ്ങള്‍, ചാലുകള്‍, റോഡുകള്‍  എന്നിവ സ്വകാര്യ കമ്പനിക്ക് വില്‍ക്കുവാനുള്ള നീക്കത്തില്‍ പ്രതിഷേധിച്ചും  പാരിസ്ഥിതിക അനുമതി ഇല്ലാത്ത വിമാനത്താവള പദ്ധതിക്കുവേണ്ടി സംസ്ഥാന സര്‍ക്കാര്‍ നടത്തുന്ന ദുരൂഹ നീക്കങ്ങള്‍ അവസാനിപ്പിക്കണമെന്നും ആവശ്യപ്പെട്ട് മൂന്നാംഘട്ട സമര പരിപാടികള്‍ ആറന്മുള വിമാനത്താവള വിരുദ്ധ ഏകോപന സമിതി പ്രഖ്യാപിച്ചു. സമരസമിതി ചെയര്‍പേഴ്‌സണ്‍ കവയത്രി  സുഗതകുമാരിയുടെ അദ്ധ്യക്ഷതയില്‍ തിരുവനന്തപുരത്ത്  കൂടിയ രാഷ്ട്രീയ, സാംസ്‌കാരിക, പാരിസ്ഥിതിക പ്രവര്‍ത്തകരുടെ യോഗമാണ് സമരപരിപാടികള്‍ക്ക് രൂപം നല്‍കിയത്.

ആറന്മുളയിലെ റോഡുകളും, കുളവും, ചാലുകളും സ്വകാര്യ കമ്പനിക്ക് നല്‍കുന്നതോടുകൂടി പൊതുജനങ്ങളുടെ സഞ്ചാര സ്വാതന്ത്ര്യവും, കുടിവെളള സ്രോതസ്സുകളും  കമ്പനിയുടെ  അധീനതയിലാവുകയാണ്. കുടിവെള്ളവും, സഞ്ചാരവും കമ്പനിയുടെ ഉടമസ്ഥതയില്‍ ആകുന്നതോടുകൂടി  കെജിഎസിന് വേണ്ടി ആറന്മുളയിലെ ജനങ്ങള്‍ നിര്‍ബന്ധപൂര്‍വ്വം കുടിയൊഴിയേണ്ട സാഹചര്യം ഒരുക്കുകയാണ് സര്‍ക്കാര്‍ ചെയ്യുന്നതെന്ന് യോഗം വിലയിരുത്തി.  സര്‍ക്കാരിന്റെ ഈ നീക്കത്തില്‍ പ്രതിഷേധിച്ച് നവംബര്‍ ആദ്യവാരം കമ്പനിക്ക് നല്‍കുവാന്‍ തയ്യാറാക്കിയ പട്ടികയിലുള്‍പ്പെടുത്തിയ റോഡുകളും, കുളങ്ങളും, ചാലുകളും പൊതുജനങ്ങള്‍ പിടിച്ചെടുത്ത് ബോര്‍ഡുകള്‍ സ്ഥാപിക്കുവാന്‍ തീരുമാനിച്ചു. പ്രസ്തുത സ്ഥലങ്ങളിലേക്ക് പ്രതിഷേധ പ്രകടനമായെത്തുന്ന ജനങ്ങള്‍ പൊതുസ്ഥലം എന്ന ബോര്‍ഡുകളാണ് സ്ഥാപിക്കുന്നത്.

കമ്പനി നടത്തിയ നിരവധി നിയമലംഘനങ്ങള്‍ ചൂണ്ടിക്കാട്ടി കേരള ഹൈക്കോടതിയിലും വിജിലന്‍സ് കോടതിയിലും പത്തോളം കേസുകള്‍ നിലനില്‍ക്കുന്ന സാഹചര്യത്തിലാണ് സര്‍ക്കാര്‍ രഹസ്യമായി ഇത്തരമൊരു നീക്കത്തിന്  തുടക്കമിട്ടിരിക്കുന്നത്. ഇക്കാര്യങ്ങള്‍ ചൂണ്ടികാണിച്ച് കേരള ഗവര്‍ണര്‍ക്ക് നിവേദനം നല്‍കുവാനും വിമാനത്താവള കമ്പനിക്ക് കേന്ദ്രസര്‍ക്കാര്‍ നല്‍കിയ എല്ലാ അനുമതികളും റദ്ദുചെയ്യണം എന്നാവശ്യപ്പെട്ട് പ്രധാനമന്ത്രിയെ സന്ദര്‍ശിക്കുവാനും യോഗം തീരുമാനിച്ചു. സുഗതകുമാരിയുടെ നേതൃത്വത്തില്‍ കേരളത്തിലെ പ്രമുഖ സാഹിത്യകാരന്‍മാരെയും, എല്ലാ രാഷ്ട്രീയ നേതാക്കന്‍മാരെയും പരിസ്ഥിതി പ്രവര്‍ത്തകരെയും പങ്കെടുപ്പിച്ചാണ് പ്രധാനമന്ത്രിക്ക് നിവേദനം നല്‍കുന്നത്. പ്രമുഖ നിയമവിദഗ്ധരുമായി കൂടിയാലോചിച്ച് കോടതികളില്‍ നിലനില്‍ക്കുന്ന കേസുകള്‍ ഊര്‍ജ്ജിതപ്പെടുത്തുവാനും യോഗത്തില്‍ തീരുമാനമായി.

വിവിധ സംഘടനങ്ങളെ പ്രതിനിധീകരിച്ച് കുമ്മനം രാജശേഖരന്‍,മുല്ലക്കര രത്‌നാകരന്‍ എംഎല്‍എ, എ.എ. ആരിഫ് എംഎല്‍എ, ബിനോയി വിശ്വം,  മാലേത്ത് സരളാദേവി, നാരായണന്‍നമ്പൂതിരി, എ. പത്മകുമാര്‍, പി. പ്രസാദ്, കെ.കെ. റോയിസണ്‍, എ.ജി. ഉണ്ണികൃഷ്ണന്‍, പി. ആര്‍.ഷാജി, ഷാജി ചാക്കോ, പി.പി. ചന്ദ്രശേഖരന്‍നായര്‍, കെ.ഐ. ജോസഫ് എന്നിവര്‍ യോഗത്തില്‍ സംസാരിച്ചു.
    
</TEXT>
</DOC>