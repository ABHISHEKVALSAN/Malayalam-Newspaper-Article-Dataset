<DOC>
<DOCNO>114092188635.utf8</DOCNO>
<TEXT>


           സമ്പന്നന്‍ ശശി തരൂര്‍; 74 പേര്‍ക്ക്‌ ക്രിമിനല്‍ കേസ്‌, 46 കോടിപതികള്‍    

Sunday 21 September 2014 10:04 am IST

കേരളത്തിലെ ലോക്സഭാ സ്ഥാനാര്‍ഥികളില്‍ 46 പേര്‍ കോടിപതികള്‍. ഏറ്റവും സമ്പന്നന്‍ തിരുവനന്തപുരം മണ്ഡലത്തിലെ കോണ്‍ഗ്രസ്‌ സ്ഥാനാര്‍ത്തി ശശി തരൂരാണ്‌. പത്തു കോടിക്ക്‌ മുകളില്‍ സ്വത്തുള്ള മൂന്ന്‌ പേരില്‍ രണ്ടു പേരും ആം ആദ്മി പാര്‍ട്ടിക്കായി മല്‍സരിക്കുന്നവരാണ്‌. 256 സ്ഥാനാര്‍ഥികളുടെ വിവരങ്ങള്‍ വിശകലനം ചെയ്തതില്‍ 74 പേര്‍ക്ക്‌ ക്രിമിനല്‍ കേസുകളുണ്ട്‌. ഇതില്‍ 31 പേര്‍ക്കെതിരെ ഗൗരവമായ ക്രിമിനല്‍ കേസുകളാണുള്ളത്‌. അസോസിയേഷന്‍ ഫോര്‍ ഡെമോക്രാറ്റിക്‌ റിഫോംസും കേരള ഇലക്ഷന്‍ വാച്ചും ചേര്‍ന്ന്‌ നടത്തിയ പരിശോധനയില്‍ നിന്നാണ്‌ ഈ വിവരങ്ങള്‍. 
തിരുവനന്തപുരം മണ്ഡലത്തിലെ ഡോ. ശശി തരൂരാണ്‌ 23 കോടി രൂപയുടെ സ്വത്തുമായി സമ്പന്നരുടെ പട്ടികയില്‍ മുന്നില്‍. ആം ആദ്മി പാര്‍ട്ടിക്ക്‌ വേണ്ടി എറണാകുളം മണ്ഡലത്തില്‍ മല്‍സരിക്കുന്ന അനിത പ്രതാപിന്‌ 20 കോടി രൂപയുടെ സ്വത്തുണ്ട്‌. ആം ആദ്മിയുടെ ചാലക്കുടി സ്ഥാനാര്‍ത്ഥി കെ.എം. നൂറുദ്ദീന്‌ 15കോടിയുടെ സ്വത്തുണ്ട്‌.
പത്തൊമ്പത്‌ സ്ഥാനാര്‍ഥികള്‍ക്കെതിരെ ഗുരുതരമായ ഒന്നില്‍ കൂടുതല്‍ ക്രിമിനല്‍ കേസുകള്‍ നിലനില്‍ക്കുന്നു. കണ്ണൂര്‍ മണ്ഡലത്തില്‍ എസ്ഡിപിഐയ്ക്ക്‌ വേണ്ടി മല്‍സരിക്കുന്ന അബ്ദുല്‍ ജബ്ബാറിനെതിരെ ഒമ്പത്‌ കേസുകളുണ്ട്‌. ദാസ്‌ കെ. വര്‍ക്കല (ആറ്റിങ്ങല്‍)യ്ക്കെതിരെ അഞ്ചു കേസുകളും നിലവിലുണ്ട്‌. സിപിഎം സ്ഥാനാര്‍ത്ഥി എം.ബി. രാജേഷിനെതിരെ (പാലക്കാട്‌) അഞ്ചു കേസുകളുണ്ട്‌. ഏറ്റവും കുറവ്‌ സ്വത്തുള്ളത്‌ ആലപ്പുഴയില്‍ സ്വതന്ത്രനായി മല്‍സരിക്കുന്ന ടി.എസ്‌. ബാലകൃഷ്ണന്‍, കോട്ടയത്തു മല്‍സരിക്കുന്ന എന്‍.കെ. ബിജു, ആലത്തൂരില്‍ മല്‍സരിക്കുന്ന എം.യു. ആല്‍ബിന്‍ എന്നിവര്‍ക്കാണ്‌. അമ്പതു രൂപ മുതല്‍ 900 രൂപ വരെയാണ്‌ ഇവരുടെ സ്വത്തെന്നാണ്‌ നല്‍കിയിരിക്കുന്ന വിവരം. 
ഡോക്ടറേറ്റ്‌ ഉള്ള മൂന്ന്‌ സ്ഥാനാര്‍ഥികള്‍ മല്‍സര രംഗത്തുണ്ട്‌. യുഡിഎഫ്‌ സ്ഥാനാര്‍ത്ഥി ശശി തരൂര്‍, എല്‍ഡിഎഫ്‌ സ്ഥാനാര്‍ത്ഥികളായ ബെന്നറ്റ്‌ എബ്രഹാം, എ. സംമ്പത്ത്‌. പത്താം ക്ലാസ്‌ പാസാവത്ത 15 സ്ഥാനാര്‍ഥികളും വിവിധ മണ്ഡലങ്ങളില്‍ ജനവിധി തേടുന്നു. പ്ലസ്‌ ടു വിദ്യാഭ്യാസമുള്ള 33 പേരും ബിരുദമുള്ള 31 പേരും ബിരുദാനന്തര ബിരുദമുള്ള 42 പേരും മല്‍സരിക്കുന്നു. 231 പുരുഷന്മാര്‍ ജനവിധി തേടുമ്പോള്‍ 25 സ്ത്രീകള്‍ മാത്രമാണ്‌ രംഗത്തുള്ളത്‌. 
    
</TEXT>
</DOC>