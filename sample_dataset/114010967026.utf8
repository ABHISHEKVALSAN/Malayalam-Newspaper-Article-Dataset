<DOC>
<DOCNO>114010967026.utf8</DOCNO>
<TEXT>


           സിഎംപി പിളര്‍പ്പിലേക്ക്‌    

Thursday 9 January 2014 10:37 pm IST

        കണ്ണൂര്‍: ഇരുപത്തിയെട്ട്‌ വര്‍ഷം മുന്‍പ്‌ സിപിഎം വിട്ട്‌ എം.വി.രാഘവന്‍ രൂപീകരിച്ച സിഎംപി പിളര്‍പ്പിലേക്ക്‌. കഴിഞ്ഞ ദിവസം കണ്ണൂരില്‍ ചേര്‍ന്ന സിഎംപി പോളിറ്റ്‌ ബ്യൂറോ, അനാരോഗ്യം ബാധിച്ച എം.വി.രാഘവന്റെ ചുമതല സംസ്ഥാന സെക്രട്ടറി കെ.ആര്‍.അരവിന്ദാക്ഷനെ ഏല്‍പ്പിച്ചതായി അരവിന്ദാക്ഷനെ പിന്താങ്ങുന്ന വിഭാഗം പറയുന്നു. പോളിറ്റ്‌ ബ്യൂറോ അംഗം സി.എ.അജീറിനെ പുറത്താക്കാനും പോളിറ്റ്‌ ബ്യൂറോ തീരുമാനിച്ചതായും 22 ന്‌ തൃശൂരില്‍ ചേരുന്ന സെന്‍ട്രല്‍ കൗണ്‍സില്‍ യോഗം ഭാവി പരിപാടി ആസൂത്രണം ചെയ്യുമെന്നും ഈ വിഭാഗം ചൂണ്ടിക്കാട്ടുന്നു. മറുപക്ഷത്തുള്ള പോളിറ്റ്‌ ബ്യൂറോ അംഗം സി.പി.ജോണിനെതിരെയുള്ള നടപടി സെന്‍ട്രല്‍ കമ്മറ്റി യോഗത്തില്‍ തീരുമാനിക്കും. അതേ സമയം സി.പി.ജോണിന്റെ നേതൃത്വത്തിലുള്ളവര്‍ അടുത്ത ദിവസം തിരുവനന്തപുരത്ത്‌ യോഗം ചേരാന്‍ തീരുമാനിച്ചിട്ടുണ്ട്‌. ഈ യോഗത്തില്‍ സി.പി.ജോണിനെ ജനറല്‍ സെക്രട്ടറി സ്ഥാനം ഏല്‍പിക്കാനുള്ള നീക്കം നടക്കുന്നുണ്ട്‌. ഇതോടെ സിഎംപി പൂര്‍ണ്ണമായും പിളരും. പോളിറ്റ്‌ ബ്യൂറോ അംഗങ്ങളായ പാട്യം രാജന്‍, പി.സി.എച്ച്‌.വിജയന്‍, എം.കെ.കണ്ണന്‍, കെ.ആര്‍.അരവിന്ദാക്ഷന്‍ എന്നിവരാണ്‌ കഴിഞ്ഞ ദിവസം കണ്ണൂരില്‍ യോഗം ചേര്‍ന്നത്‌. എം.വി.ആറിന്റെ അനുവാദത്തോടെയാണ്‌ യോഗം ചേര്‍ന്നതെന്നാണ്‌ ഇവര്‍ പറയുന്നത്‌. 
യുഡിഎഫില്‍ നിന്നും ലഭിച്ച ഒന്നില്‍ കൂടുതല്‍ സ്ഥാനങ്ങള്‍ സി.പി.ജോണ്‍ കൈവശം വച്ചിരിക്കുകയാണെന്ന്‌ എതിര്‍ ഭാഗം ആരോപിക്കുന്നു. പ്ലാനിംഗ്‌ ബോര്‍ഡ്‌ അംഗത്വത്തിന്‌ പുറമെ കില എക്സിക്യൂട്ടീവ്‌ കമ്മറ്റിയംഗത്വവും ബാംബൂ കോര്‍പ്പറേഷന്‍ വൈസ്‌ ചെയര്‍മാന്‍ സ്ഥാനവും തൊഴിലുറപ്പ്‌ കമ്മറ്റി സംസ്ഥാന കമ്മറ്റി സ്ഥാനവും സി.പി.ജോണ്‍ തന്നെയാണ്‌ വഹിക്കുന്നത്‌. കൂടാതെ പാപ്പിനിശ്ശേരി വിഷ ചികിത്സാ സൊസൈറ്റിയുടെ പ്രസിഡണ്ട്‌ ഇന്‍ ചാര്‍ജ്ജായി രാഘവന്റെ മൂത്ത മകന്‍ ഗിരീഷിനെ തെരഞ്ഞെടുത്തതും പാര്‍ട്ടിയില്‍ ഏറെ പ്രശ്നങ്ങളുണ്ടാക്കിയിട്ടുണ്ട്‌. അജീറിന്റെ നേതൃത്വത്തില്‍ ഗൂഢാലോചന നടത്തിയാണ്‌ ഗിരീഷിനെ പ്രസിഡണ്ടാക്കിയതെന്നും മറുപക്ഷം ആരോപിക്കുന്നു. ഇതിന്റെ അടിസ്ഥാനത്തിലാണ്‌ അജീറിനെ പുറത്താക്കാന്‍ തീരുമാനിച്ചത്‌. അതേ സമയം എല്‍ഡിഎഫില്‍ ചേരാനുള്ള നീക്കമാണ്‌ അരവിന്ദാക്ഷന്റെ നേതൃത്വത്തില്‍ നടക്കുന്നതെന്നും അരവിന്ദാക്ഷന്‍ അധികാരമോഹിയാണെന്നും ഇത്‌ അംഗീകരിക്കാനാവില്ലെന്നും സി.പി.ജോണും അജീറും പറയുന്നു. ഇരു വിഭാഗവും യുഡിഎഫില്‍ ഉറച്ച്‌ നില്‍ക്കുമെന്നാണ്‌ പറയുന്നതെങ്കിലും പാര്‍ട്ടിയില്‍ പിളര്‍പ്പ്‌ ഏതാണ്ട്‌ ഉറപ്പായിരിക്കുകയാണ്‌.
സ്വന്തം ലേഖകന്‍

</TEXT>
</DOC>