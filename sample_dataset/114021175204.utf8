<DOC>
<DOCNO>114021175204.utf8</DOCNO>
<TEXT>


           സുധീരന്‍ സ്ഥാനമേറ്റു; മുഖ്യമന്ത്രി വിട്ടു നിന്നു    

Tuesday 11 February 2014 10:56 pm IST

തിരുവനന്തപുരം: കെപിസിസി പ്രസിഡന്റായി വി.എം.സുധീരനും വൈസ്പ്രസിഡന്റായി വി.ഡി.സതീശനും ചുമതലയേറ്റ ചടങ്ങില്‍ നിന്ന്‌ മുഖ്യമന്ത്രി ഉമ്മന്‍ചാണ്ടി വിട്ടു നിന്നു. ഇന്നലെ രാവിലെ 11.45നു നടന്ന ചടങ്ങില്‍ സെക്രട്ടറിയേറ്റി ലുണ്ടായിരുന്നിട്ടും മുഖ്യമന്ത്രി പങ്കെടുക്കാതിരുന്നത്‌ പ്രതിഷേധ സൂചകമാണ്‌. മുഖ്യമന്ത്രിയുടെ അസാന്നിധ്യം വാര്‍ത്തയായതോടെ ചടങ്ങിനു ശേഷം മുഖ്യമന്ത്രി കെപിസിസി ഓഫീസിലെത്തി സുധീരനെ കണ്ടു.
സുധീരനെ കെപിസിസി പ്രസിഡന്റാക്കുന്നതിനോട്‌ ആദ്യം മുതല്‍ക്കേ മുഖ്യമന്ത്രിക്ക്‌ എതിര്‍പ്പായിരുന്നു. മുഖ്യമന്ത്രിയുടെയും ആഭ്യന്തരമന്ത്രി രമേശ്ചെന്നിത്തലയുടെയും നോമിനി സ്പീക്കര്‍ ജി. കാര്‍ത്തികേയനായിരുന്നു. കാര്‍ത്തികേയനെയും മറ്റ്‌ ഗ്രൂപ്പ്‌ സമവാക്യങ്ങളെയും നിരാകരിച്ചാണ്‌ കോണ്‍ഗ്രസ്‌ കേന്ദ്രനേതൃത്വം സുധീരനെ പ്രസിഡന്റാക്കിയത്‌. മുഖ്യമന്ത്രിക്കും സുധീരനും പല കാര്യങ്ങളിലും വ്യത്യസ്താഭിപ്രായങ്ങളാണ്‌ ഉള്ളത്‌. സുധീരന്‍ പാര്‍ട്ടിയില്‍ ഒറ്റയാള്‍ പോരാട്ടം നടത്തിവന്നത്‌ മുഖ്യമന്ത്രി ഉമ്മന്‍ചാണ്ടിയുടെ നയങ്ങള്‍ക്കെതിരെയാണ്‌. പശ്ചിമഘട്ട പ്രശ്നത്തിലും ആറന്മുള വിമാനത്താവള വിഷയത്തിലും കോണ്‍ഗ്രസ്‌-ഇടതുപക്ഷ ഒത്തുകളിയിലുമെല്ലാം സുധീരന്‍ പരസ്യമായി എതിര്‍പ്പ്‌ അറിയിച്ചിരുന്നു. ഇതിലെല്ലാമുള്ള അതൃപ്തിയാണ്‌ മുഖ്യമന്ത്രിക്കുള്ളത്‌.
വൈകി കെപിസിസി ഓഫീസിലെത്തിയ മുഖ്യമന്ത്രി ജോലിത്തിരക്കു കാരണമാണ്‌ സ്ഥാനമേല്‍ക്കല്‍ ചടങ്ങിനെത്താതിരുന്നതെന്ന്‌ പ്രതികരിച്ചു. ഇന്ദിരാഭവനില്‍ നടന്ന ചടങ്ങില്‍ സ്ഥാനമൊഴിഞ്ഞ കെപിസിസി പ്രസിഡന്റ്‌ രമേശ്‌ ചെന്നിത്തലയില്‍ നിന്നു സുധീരന്‍ ചുമതലയേറ്റെടുത്തു. 11.45നു ഔദ്യോഗിക മിനിട്സില്‍ ഒപ്പുവച്ചതോടെ സുധീരന്‍ കെപിസിസിയുടെ പുതിയ അധ്യക്ഷനായി. മുന്‍ അധ്യക്ഷന്മാരായ തെന്നല ബാലകൃഷ്ണപിള്ള, സി.വി. പത്മരാജന്‍, കെ. മുരളീധരന്‍, പി.പി. തങ്കച്ചന്‍, കെപിസിസി ഭാരവാഹികള്‍, മന്ത്രിമാര്‍, എംഎല്‍എമാര്‍, എംപിമാര്‍ തുടങ്ങിയവരുടെ സാന്നിധ്യത്തിലായിരുന്നു സ്ഥാനാരോഹണം. മന്ത്രി പി.കെ. കുഞ്ഞാലിക്കുട്ടിയും ചടങ്ങു വീക്ഷിക്കാനെത്തി.
ജനങ്ങളെ വിശ്വാസത്തിലെടുത്ത്‌, ഒറ്റക്കെട്ടായി പാര്‍ട്ടിയെ മുന്നോട്ടുകൊണ്ടുപോകുമെന്നു സ്ഥാനമേറ്റശേഷം വി.എം. സുധീരന്‍ വ്യക്തമാക്കി. വിദ്യാര്‍ഥി രാഷ്ട്രീയ പ്രവേശനത്തിലും പിന്നീടുള്ള വളര്‍ച്ചയിലും തന്നെ പിന്തുണച്ച നേതാക്കളെ പേരെടുത്തു പറഞ്ഞാണു സുധീരന്‍ സംസാരിച്ചു തുടങ്ങിയത്‌. അവസാന കാലത്ത്‌ കെ. കരുണാകരന്‍ തന്നോടു കാട്ടിയ സ്നേഹവും അനുസ്മരിച്ചു. മുതിര്‍ന്ന നേതാക്കളുമായി ഇടയ്ക്ക്‌ അകലാനിടയായ സന്ദര്‍ഭങ്ങളെപ്പറ്റിയും അദ്ദേഹം വാചാലനായി. സി. അച്യുതമേനോന്‍ മുതല്‍ ഉമ്മന്‍ചാണ്ടി വരെയുള്ള മുഖ്യമന്ത്രിമാരെ വിമര്‍ശിച്ചിട്ടുണ്ട്‌. അതൊന്നും വ്യക്തിപരമായിരുന്നില്ല, പ്രശ്നാധിഷ്ഠിതമായിരുന്നു. തന്റെ ഇടപെടല്‍മൂലം ഗുണപരമായ മാറ്റങ്ങള്‍ ഉണ്ടാക്കാന്‍ കഴിഞ്ഞിട്ടുണ്ടെന്നും സുധീരന്‍ പറഞ്ഞു. 
    
</TEXT>
</DOC>