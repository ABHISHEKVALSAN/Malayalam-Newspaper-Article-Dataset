<DOC>
<DOCNO>114050697283.utf8</DOCNO>
<TEXT>


           ബാബാ രാംദേവിന്റെ തലക്ക് ബിഎസ്‌പി സ്ഥാനാര്‍ത്ഥി ഒരു കോടി രൂപ ഇനാം പ്രഖ്യാപിച്ചു    

Tuesday 6 May 2014 3:39 pm IST

ലഖ്‌നൗ: യോഗാഗുരു ബാബാ രാംദേവിന്റെ തലക്ക് ബി.എസ്.പി സ്ഥാനാര്‍ത്ഥി ഒരു കോടി രൂപ പാരിതോഷികം പ്രഖ്യാപിച്ചു. ഹോഷിയാര്‍പൂരിലെ ബി.എസ്.പി സ്ഥാനാര്‍ത്ഥി ഭഗവാന്‍ സിംഗ് ചൗഹാനാണ് രാം ദേവിന്റെ തലക്ക് ഒരു കോടി രൂപ ഇനാം പ്രഖ്യാപിച്ചത്. 

രാം ദേവിന്റെ ദലിത് വിരുദ്ധ പരാമര്‍ശത്തെ തുടര്‍ന്നാണ് ഭഗവാന്‍ സിംഗിന്റെ വിവാദ പ്രഖ്യാപനം. ബാബാ ദേവിന്റെ കോലം കത്തിക്കുന്ന ചടങ്ങ് ഉദ്ഘാടനം ചെയ്യുന്നതിനിടെയായിരുന്നു ഭഗവാന്‍ സിംഗിന്റെ പ്രഖ്യാപനം. ബാബ രാംദേവിന്റെ തലയുമായി എത്തുന്നയാള്‍ക്ക് ഒരു കോടി രൂപ പാരിതോഷികം നല്‍കാന്‍ തയ്യാറാണെന്ന് ഹോഷിയാപൂരില്‍ നടന്ന റാലിക്കിടെ ഭഗവാന്‍ സിംഗ് പറഞ്ഞു. 

ദലിത് വിഭാഗത്തെയും സ്ത്രീകളെയും അപമാനിക്കുന്ന നിന്ദ്യമായ പ്രസ്താവനയോട് ഇങ്ങനെയല്ലാതെ പ്രതിഷേധിക്കാന്‍ കഴിയില്ലെന്നും അദ്ദേഹം പറഞ്ഞു. സ്ഥാനാര്‍ത്ഥിക്കെതിരെ ഉചിതമായ നടപടി സ്വീകരിക്കാന്‍ പോലീസ് കമീഷണര്‍ നിര്‍ദേശം നല്‍കി.  നേരത്തെ രാഹുല്‍ ഗാന്ധി ദലിത് കുടുംബങ്ങളില്‍ പോവുന്നത് മധുവിധുവിനും വിനോദത്തിനും ആണെന്ന രാംദേവിന്റെ പ്രസ്താവന വിവാദമായിരുന്നു.








    
</TEXT>
</DOC>