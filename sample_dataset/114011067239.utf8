<DOC>
<DOCNO>114011067239.utf8</DOCNO>
<TEXT>


           കേസ്‌ ഉമ്മന്‍ ചാണ്ടിയെ തിരിഞ്ഞ്‌ കുത്തുന്നു    

Friday 10 January 2014 10:14 pm IST

തൃശൂര്‍: പാമോലിന്‍ കേസ്‌ മുഖ്യമന്ത്രി ഉമ്മന്‍ചാണ്ടിയെ വീണ്ടും തിരിഞ്ഞ്‌ കുത്തുകയാണ്‌. പാമോലിന്‍ കേസ്‌ പിന്‍വലിക്കാനുള്ള നീക്കത്തിന്‌ വിജിലന്‍സ്‌ കോടതിയില്‍ തിരിച്ചടി നേരിട്ടതോടെ വരും ദിവസങ്ങളില്‍ രാഷ്ട്രീയ രംഗത്ത്‌ ഇത്‌ വന്‍ചലനങ്ങള്‍ക്കിടയാക്കും. സോളാര്‍വിവാദം തല്‍ക്കാലം കെട്ടടങ്ങുകയും രമേശ്‌ ചെന്നിത്തലയെ ആഭ്യന്തരമന്ത്രിയാക്കുകയും ചെയ്തതോടെ ഉമ്മന്‍ചാണ്ടി പാര്‍ട്ടിയിലും സര്‍ക്കാരിലും പഴയ പ്രഭാവത്തിലേക്ക്‌ മടങ്ങുന്നുവെന്ന്‌ തോന്നിച്ച സമയത്ത്‌ തന്നെയാണ്‌ പാമോലിന്‍കേസ്‌ ഉമ്മന്‍ചാണ്ടിയെ വീണ്ടും പ്രതിരോധത്തിലാക്കിയിരിക്കുന്നത്‌. 
കെ.കരുണാകരനെ ഒതുക്കാന്‍ ഉമ്മന്‍ചാണ്ടിയും എ ഗ്രൂപ്പും സമ്മര്‍ദ്ദമായി ഉപയോഗിച്ച അതേവിഷയം തന്നെയാണ്‌ ഇപ്പോള്‍ ഉമ്മന്‍ചാണ്ടിക്ക്‌ നേരെ തിരിഞ്ഞ്‌ വരുന്നതെന്നത്‌ ചരിത്രത്തിന്റെ തിരിച്ചടിയാകാം. കരുണാകരന്‍ മന്ത്രിസഭയില്‍ ധനമന്ത്രിയായിരുന്ന ഉമ്മന്‍ചാണ്ടിയുടെ പങ്കും അന്വേഷിക്കണമെന്ന ആവശ്യം ശക്തമായിരുന്നു. കേസിലെ പ്രതിയും അന്നത്തെ ഭക്ഷ്യസിവില്‍സപ്ലൈസ്‌ മന്ത്രിയുമായിരുന്ന ടി.എച്ച്‌.മുസ്തഫ കേസില്‍ ഉമ്മന്‍ ചാണ്ടിക്ക്‌ പങ്കുണ്ടാകാമെന്ന്‌ വിജിലന്‍സ്‌ കോടതിയില്‍ പറഞ്ഞത്‌ നേരത്തെ വിവാദമായിരുന്നു. കോടതിയില്‍ നിന്നും എതിരായ പരാമര്‍ശം ഉണ്ടാവുകയും മുഖ്യമന്ത്രി സ്ഥാനം രാജിവെക്കേണ്ടിയും വരുമെന്ന അവസ്ഥ ഉണ്ടായപ്പോള്‍ വിജിലന്‍സ്‌ വകുപ്പ്‌ തിരുവഞ്ചൂരിനെ ഏല്‍പ്പിച്ച്‌ അന്ന്‌ തടിയൂരുകയായിരുന്നു.
ഇപ്പോള്‍ പഴയ പ്രതിസന്ധിതന്നെ വീണ്ടും ഉമ്മന്‍ ചാണ്ടിയെ തേടിയെത്തുകയാണ്‌. കരുണാകരന്റെ ശാപം ഉമ്മന്‍ ചാണ്ടിയെ വിടാതെ പിന്‍തുടരുകയാണ്‌. ഉമ്മന്‍ ചാണ്ടി-ചെന്നിത്തല കൂട്ടുകെട്ടില്‍ ഒതുക്കപ്പെട്ട കെ.മുരളീധരനും കൂട്ടരും ഈ വിഷയം ശക്തമായി ഉപയോഗിക്കുമെന്ന്‌ ഉറപ്പാണ്‌. പ്രത്യേകിച്ച്‌ ലോക്സഭാ തെരഞ്ഞെടുപ്പ്‌ പടിവാതിലില്‍ എത്തിനില്‍ക്കുന്ന അവസ്ഥയില്‍ കോണ്‍ഗ്രസിനെയും സര്‍ക്കാരിനെയും പ്രശ്നം പ്രതിരോധത്തിലാക്കിയിരിക്കുകയാണ്‌. അതിന്റെ അലയൊലികളായിരിക്കും വരും ദിവസങ്ങളില്‍ പ്രതിധ്വനിക്കുക എന്ന്‌ ഉറപ്പാണ്‌.
എന്‍. പി. സജീവ്‌

</TEXT>
</DOC>