<DOC>
<DOCNO>114010966822.utf8</DOCNO>
<TEXT>


           കെ.പി.സി.സി. പ്രസിഡന്റ്: ദല്‍ഹിയില്‍ തിരക്കിട്ട ചര്‍ച്ച    

Thursday 9 January 2014 12:54 pm IST

ന്യൂദല്‍ഹി: കെ പി സി സി പ്രസിഡന്റ് ആരായിരിക്കണം എന്ന വിഷയത്തില്‍ ദല്‍ഹിയില്‍ തിരക്കിട്ട ചര്‍ച്ചകള്‍ ആരംഭിച്ചു. മുഖ്യമന്ത്രി ഉമ്മന്‍ ചാണ്ടിയും ആഭ്യന്തര മന്ത്രി രമേശ് ചെന്നിത്തലയും മുകുള്‍ വാസ്‌നിക്കുമായും സോണിയ ഗാന്ധിയുമായും ചര്‍ച്ച നടത്തി.

സോണിയ ഗാന്ധിയുമായുള്ള കൂടിക്കാഴ്ചയ്ക്ക് ശേഷം കെപിസിസി അധ്യക്ഷസ്ഥാനം ഒഴിയാനുള്ള സന്നദ്ധത അറിയിച്ചതായും പുതിയ അധ്യക്ഷനെ എത്രയും പെട്ടന്ന് പ്രഖ്യാപിക്കണമെന്ന് ആവശ്യപ്പെട്ടതായും രമേശ് ചെന്നിത്തല പറഞ്ഞു. സ്പീക്കര്‍ ജി കാര്‍ത്തികേയന്‍, വി ഡി സതീശന്‍, വി എം സുധീരന്‍ എന്നിവരുടെ പേരുകളാണ് അധ്യക്ഷസ്ഥാനത്തേക്ക് പരിഗണിക്കപ്പെടുന്നത്.

പ്രസിഡന്റ് സ്ഥാനംത്തേക്ക് കൂടുതല്‍ സാധ്യതയെന്ന് വിലയിരുത്തപ്പെടുന്ന ജി. കാര്‍ത്തികേയന്‍ ഈ സ്ഥാനത്തേക്ക് കടന്നുവരികയാണെങ്കില്‍ സ്പീക്കര്‍ സ്്ഥാനത്തേക്ക് ആരെ  പരിഗണിക്കുമെന്ന കാര്യത്തിലും ചര്‍ച്ചകള്‍ നടക്കും. യുവാക്കള്‍ക്ക് പ്രാതിനിധ്യം നല്‍കാന്‍ തീരുമാനിച്ചാല്‍ വി ഡി സതീശനാകും കെപിസിസി പ്രസിഡന്റ് സ്ഥാനത്തേക്ക് എത്തുക. അതേസമയം മലബാറില്‍ നിന്നാകണം പുതിയ പ്രസിഡന്റെന്ന് കേന്ദ്രമന്ത്രി മുല്ലപ്പള്ളി രാമചന്ദ്രന്‍ വ്യക്തമാക്കിയിട്ടുണ്ട്. രാഹുലിന്റേയും സോണിയയുടേയും തീരുമാനങ്ങളും ഈ വിഷയത്തില്‍ നിര്‍ണായകമാകും.

ഉച്ചക്ക് ശേഷം ഹൈക്കമാന്റ് പ്രതിനിധികളുമായിട്ട് ഉമ്മന്‍ ചാണ്ടിയുടെയും രമേശ് ചെന്നിത്തലയും കൂടിക്കാഴ്ച നടത്തും. കെ.പി.സി.സി പ്രസിഡന്റ് സ്ഥാനത്തേക്ക് അവകാശ വാദം ഉന്നയിക്കാനുള്ള ഐ ഗ്രൂപ്പിന്റെ തീരുമാനം രമേശ് ചെന്നിത്തല ഹൈക്കമാന്റിനെ അറിയിക്കും. രമേശ് ചെന്നിത്തല ആഭ്യന്തരമന്ത്രി ആയതോടെയാണ് പുതിയ കെപിസിസി പ്രസിഡന്റിനെ നിയമിക്കാനുള്ള ചര്‍ച്ചകള്‍ തുടങ്ങിയത്. ദല്‍ഹിയില്‍ നടക്കുന്ന പ്രവാസി ഭാരതീയ ദിവസിലും മുഖ്യമന്ത്രി പങ്കെടുക്കും.
    
</TEXT>
</DOC>