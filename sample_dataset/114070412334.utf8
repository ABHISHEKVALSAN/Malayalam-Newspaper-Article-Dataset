<DOC>
<DOCNO>114070412334.utf8</DOCNO>
<TEXT>


           ചീഫ് ജസ്റ്റീസിന്റെ പരസ്യപ്രതികരണം നിയമമന്ത്രിക്ക് കത്ത് ലഭിക്കും മുമ്പ്    

Friday 4 July 2014 11:28 pm IST

        ന്യൂദല്‍ഹി: ഗോപാല്‍സുബ്രഹ്മണ്യത്തിനെതിരായ കേന്ദ്രസര്‍ക്കാര്‍ നിലപാടിനെതിരെ സുപ്രീംകോടതി ചീഫ് ജസ്റ്റിസ് പരസ്യമായി പ്രതിഷേധിച്ചത് കേന്ദ്ര നിയമമന്താലയത്തിനയച്ച കത്ത് മന്ത്രിക്ക് ലഭിക്കുന്നതിനു മുമ്പെന്ന് വ്യക്തമായി. എന്നാല്‍ ചീഫ് ജസ്റ്റിസ് പരസ്യമായി വിമര്‍ശിച്ചപ്പോഴും, ഔദ്യോഗികമായി ലഭിച്ച കത്തിനുള്ള മറുപടിയായി മാത്രമാണ് കേന്ദ്രസര്‍ക്കാര്‍ വിഷയത്തില്‍ പ്രതികരിച്ചത്. 
ജൂണ്‍ 28ന് വിദേശത്തു നിന്നെത്തിയ ചീഫ് ജസ്റ്റിസ് ജൂണ്‍ 30ന് ഓഫീസിലെത്തിയപ്പോഴാണ് കൊളീജിയം ശുപാര്‍ശ ചെയ്ത നാലുപേരില്‍ ഗോപാല്‍സുബ്രഹ്മണ്യത്തിന്റെ പേര് കേന്ദ്രസര്‍ക്കാര്‍ മടക്കിയ വിവരങ്ങളടങ്ങിയ ഫയല്‍ ലഭിച്ചത്. കൊളീജിയത്തോട് കൂടിയാലോചിക്കാതെ കേന്ദ്രസര്‍ക്കാര്‍ പ്രവര്‍ത്തിച്ചെന്ന് ആരോപിച്ച് 30ന് തന്നെ ചീഫ് ജസ്റ്റിസ് ആര്‍.എം ലോധ കേന്ദ്ര നിയമമന്ത്രാലയത്തിന് കത്തയക്കുകയായിരുന്നു. എന്നാല്‍ ചീഫ് ജസ്റ്റിസിന്റെ കത്ത് നിയമമന്ത്രാലയത്തിലെത്തുന്നത് ജൂലൈ 2ന് മാത്രമാണ്. ജൂലൈ 1ന് നടന്ന ജസ്റ്റിസ് ബി.എസ് ചൗഹാന്റെ യാത്രയയപ്പ് ചടങ്ങില്‍ ചീഫ് ജസ്റ്റിസ് കേന്ദ്രസര്‍ക്കാരിനെതിരെ പരസ്യമായി പ്രതികരിക്കുമ്പോഴും ചീഫ് ജസ്റ്റിസിന്റെ വിഷയത്തിലുള്ള നിലപാട് കേന്ദ്രസര്‍ക്കാരിന് അറിയില്ലെന്ന് വ്യക്തം. പരസ്യമായി സര്‍ക്കാരിനെ കുറ്റപ്പെടുത്തുംമുമ്പ് ഇക്കാര്യത്തില്‍ സുപ്രീംകോടതിയും വേണ്ട ജാഗ്രത കാട്ടിയില്ലെന്നാണ് നിയമരംഗത്തെ പ്രമുഖരുടെ നിലപാട്. അനാവശ്യമായി കേന്ദ്രസര്‍ക്കാരുമായി കൊമ്പുകോര്‍ക്കേണ്ട നിലപാട് വേണ്ടിയിരുന്നില്ലെന്നാണ് അഭിപ്രായമുയരുന്നത്. 
സുപ്രീംകോടതി കൊളീജിയം ശുപാര്‍ശ ചെയ്ത പേരുകള്‍ ഇതിനു മുമ്പും കേന്ദ്രസര്‍ക്കാര്‍ ഇടപെട്ട് തിരിച്ചയച്ചിട്ടുണ്ടെന്നിരിക്കെ കേന്ദ്രത്തിന് ഇക്കാര്യത്തില്‍ അധികാരമില്ലെന്ന ചീഫ് ജസ്റ്റിസിന്റെ നിലപാട് യുക്തിസഹമല്ല. മാത്രവുമല്ല 28ന് ചീഫ് ജസ്റ്റിസ് നേരിട്ട് ഗോപാല്‍സുബ്രഹ്മണ്യത്തെ വിളിച്ച് തീരുമാനം പുനപരിശോധിക്കണമെന്നാവശ്യപ്പെട്ടിട്ടും താനിനി സുപ്രീംകോടതി ജഡ്ജിയാവാനില്ലെന്ന് ഗോപാല്‍സുബ്രഹ്മണ്യം പരസ്യ പ്രസ്താവന നടത്തിയിരുന്നു. 
എന്നാല്‍ കൊളീജിയം ശുപാര്‍ശ ചെയ്ത പേരുകളില്‍ നിന്ന് ഗോപാല്‍ സുബ്രഹ്മണ്യത്തെ നീക്കം ചെയ്തത് ശരിയായ നടപടിയാണെന്ന നിലപാടില്‍ ഉറച്ചുതന്നെയാണ് കേന്ദ്രസര്‍ക്കാര്‍. ന്യായാധിപന്‍മാരുടെ നിയമന നടപടിക്രമങ്ങളില്‍ ഇടപെടാന്‍ കേന്ദ്രസര്‍ക്കാരിനും അധികാരമുണ്ട്. 
നീതിന്യായ വ്യവസ്ഥയോട് എല്ലാ അര്‍ത്ഥത്തിലും പൂര്‍ണ്ണമായ ബഹുമാനമാണ് കേന്ദ്രസര്‍ക്കാരിനുള്ളതെന്നും ജുഡീഷ്യറിയുടെ സ്വാതന്ത്ര്യത്തിനായി സര്‍ക്കാര്‍ പ്രതിജ്ഞാബദ്ധമാണെന്നുമാണ് കേന്ദ്രനിയമമന്ത്രി രവിശങ്കര്‍ പ്രസാദിന്റെ പ്രതികരണം.
ഗോപാല്‍സുബ്രഹ്മണ്യത്തിനെതിരായ കേന്ദ്ര രഹസ്യാന്വേഷണ വിഭാഗത്തിന്റെയും സിബിഐയുടേയും റിപ്പോര്‍ട്ടുകളുടെ അടിസ്ഥാനത്തിലാണ് കേന്ദ്രസര്‍ക്കാര്‍ നിയമനത്തെ എതിര്‍ത്തത്. 2ജി അഴിമതിക്കേസിലെ നീരാറാഡിയ ടേപ്പില്‍ ഗോപാല്‍സുബ്രഹ്മണ്യത്തിനെതിരായ പരാമര്‍ശം ഉണ്ടായിരുന്നു. പ്രശസ്ത പത്രപ്രവര്‍ത്തകന്‍ ഗോപീകൃഷ്ണനും ഗോപാല്‍ സുബ്രഹ്മണ്യത്തിന് എതിരെ കത്ത് നല്‍കിയിരുന്നു.
    
</TEXT>
</DOC>