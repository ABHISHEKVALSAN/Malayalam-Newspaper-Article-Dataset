<DOC>
<DOCNO>114053004026.utf8</DOCNO>
<TEXT>


           നെറ്റ്‌വര്‍ക്ക്‌ 18നെ റിലയന്‍സ് സ്വന്തമാക്കുന്നു    

Friday 30 May 2014 1:58 pm IST

മുംബൈ: നെറ്റ്‌വര്‍ക്ക്‌ 18നെ റിലയന്‍സ് സ്വന്തമാക്കുന്നു. ഇതോടെ സി.എന്‍.എന്‍- ഐ.ബി.എന്‍ ടി.വി ചാനല്‍ റിലയന്‍സ് ഇന്‍ഡസ്ട്രീസിന് സ്വന്തമാകും. ഏറ്റെടുക്കലിന്റെ ഭാഗമായി നെറ്റ്‌വര്‍ക്ക്‌ 18 എം.ഡി രാഘവ്‌ ബാല്‍ രാജിവെക്കുമെന്ന്‌ സൂചനയുണ്ട്‌. കമ്പനി സി.ഇ.ഒ ബി.ശശി കുമാറും സി.ഒ.ഒ അജയ്‌ ചാക്കോയും ഇന്നലെ രാജിവെച്ചിരുന്നതായി റിപ്പോര്‍ട്ടുണ്ടായിരുന്നു.

ഇന്ത്യന്‍ മാധ്യമരംഗത്തെ ഏറ്റവും വലിയ ഏറ്റെടുക്കലില്‍ 4000 കോടി മുടക്കിയാണ്‌ റിലയന്‍സ്‌ നെറ്റ്‌വര്‍ക്ക്‌ 18നെ ഏറ്റെടുക്കുന്നത്‌. ഏറ്റെടുക്കലിനെ തുടര്‍ന്ന് മുതിര്‍ന്ന മാധ്യമപ്രവര്‍ത്തകരായ രാജ്‌ദീപ്‌ സര്‍ദേശായിയും സാഗരിക ഘോഷും സി.എന്‍.എന്‍- ഐ.ബി.എന്നില്‍ നിന്നും രാജിവെക്കും. ഇതിന്റെ ഭാഗമായി ജൂണ്‍ ഒന്ന്‌ മുതല്‍ 30 വരെ ഇരുവരും അവധിയില്‍ പ്രവേശിച്ചിരിക്കുകയാണ്‌.

രാജ്‌ദീപ്‌ സര്‍ദേശായിക്കും സാഗരിക ഘോഷിനും മറ്റ്‌ പ്രമുഖ മാധ്യമസ്ഥാപനങ്ങളില്‍ നിന്നും വാഗ്‌ദാനങ്ങളുണ്ട്‌. എന്നാല്‍ സജീവ ദൃശ്യമാധ്യമപ്രവര്‍ത്തനത്തില്‍ നിന്നും രാജ്‌ദീപ്‌ ഒരു വര്‍ഷത്തെ ഇടവേള എടുക്കുമെന്നും സൂചനയുണ്ട്‌. ഒരു പുസ്‌തകത്തിന്റെ രചനയുമായി ബന്ധപ്പെട്ടാണ്‌ രാജ്‌ദീപ്‌ ഇടവേള എടുക്കുന്നത്‌.

നെറ്റ്‌വര്‍ക്ക്‌ 18ന്‌ കീഴിലുള്ള സ്ഥാപനങ്ങളുടെ നിയന്ത്രണം ഏറ്റെടുക്കുന്ന വിവരം കഴിഞ്ഞ ദിവസം റിലയന്‍സ്‌ ഔദ്യോഗികമായി വാര്‍ത്താക്കുറിപ്പിലൂടെ അറിയിച്ചിരുന്നു. ഇതോടെ സി.എന്‍.എന്‍- ഐ.ബി.എന്‍, സി.എന്‍.ബി.സി ടിവി 18, ഐ.ബി.എന്‍ 7, സി.എന്‍.ബി.സി ആവാസ്‌ എന്നീ ചാനലുകളും In.com, IBNLive.com, Moneycontrol.com, Firstpost.com, Cricketnext.in, Homeshop18.com, Bookmyshow.com എന്നീ വെബ്‌ സൈറ്റുകളും ഇനി മുതല്‍ റിലയന്‍സിന്റെ നേരിട്ടുള്ള നിയന്ത്രണത്തിലായിരിക്കും. ഇതോടെ 2012ല്‍ ആരംഭിച്ച ഏറ്റെടുക്കല്‍ നടപടികളാണ്‌ പൂര്‍ത്തിയാകുന്നത്‌.
    
</TEXT>
</DOC>