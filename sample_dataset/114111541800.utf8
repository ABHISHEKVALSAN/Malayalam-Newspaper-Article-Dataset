<DOC>
<DOCNO>114111541800.utf8</DOCNO>
<TEXT>


           നാദാപുരം ദാറുല്‍ഹുദാ പീഡനം കേസ് അട്ടിമറിക്കാന്‍ കോണ്‍ഗ്രസ് മന്ത്രിയുടെ നേതൃത്വത്തില്‍ നീക്കം: സുരേന്ദ്രന്‍    

Saturday 15 November 2014 9:37 pm IST

        കോഴിക്കോട്: നാദാപുരം ദാറുല്‍ ഹുദാ പീഡനക്കേസ് അട്ടിമറിക്കാന്‍ മലബാറിലെ പ്രമുഖ കോണ്‍ഗ്രസ് മന്ത്രി ശ്രമിക്കുന്നതായി ബിജെപി സംസ്ഥാന ജനറല്‍ സെക്രട്ടറി കെ. സുരേന്ദ്രന്‍ പറഞ്ഞു. യഥാര്‍ത്ഥ പ്രതികളെ രക്ഷിക്കാന്‍ ഉന്നതതല ഗൂഢാലോചനയാണ് നടക്കുന്നത്.
പന്തിരിക്കര പീഡനക്കേസ് തേച്ചുമായ്ച്ചു കളഞ്ഞ മാതൃകയില്‍ കേസ് അട്ടിമറിക്കാനാണ് ശ്രമിക്കുന്നത്. മന്ത്രിയും ഉന്നത പോലീസ് ഉദ്യോഗസ്ഥരും ചില സാമുദായിക നേതാക്കളും ഇക്കാര്യത്തില്‍ ഒന്നിച്ചിരിക്കുകയാണ്. കേസിന്റെ തുടക്കത്തില്‍ താമരശ്ശേരി ഡിവൈഎസ്പി ജയ്‌സണ്‍ കെ അബ്രഹാം ഇടപെട്ടത് ഈ ഗൂഢാലോചനയുടെ ഭാഗമാണെന്ന് സംശയിക്കേണ്ടിയിരിക്കുന്നു.

വന്‍ സമ്മര്‍ദ്ദമാണ് നേരത്തെ പോലീസ് കസ്റ്റഡിയില്‍ എടുത്ത മുനീറും കുടുംബവും നേരിടുന്നത്. കുറ്റമേറ്റെടുത്താല്‍ വന്‍ സാമ്പത്തിക സഹായമാണ് മുനീറിന് വാഗ്ദാനം ചെയ്തത്. സ്പെഷ്യല്‍ ബ്രാഞ്ച് ഉദ്യോഗസ്ഥര്‍ മഫ്ടിയില്‍ മുനീറിന്റെ വീട്ടിലെത്തിയാണ് കുറ്റമേറ്റെടുക്കാന്‍ നിര്‍ബന്ധിച്ചതും സാമ്പത്തിക സഹായം വാഗ്ദാനം ചെയ്തതും. മത-രാഷ്ട്രീയ രംഗത്തെ പ്രമുഖരാണ് പാവപ്പെട്ട ബസ് ക്ലീനറുടെ വീട്ടുകാരെ സമ്മര്‍ദ്ദത്തിലാക്കുന്നത്.

ഇത്തരം കേസുകളില്‍ മതനേതാക്കള്‍ അവിഹിതമായി ഇടപെട്ട് കേസ് തേച്ചുമായ്ച്ചുകളയാന്‍ ശ്രമിക്കുന്നത് അംഗീകരിക്കാനാവില്ല. സുരേന്ദ്രന്‍ പറഞ്ഞു.
ബംഗളൂരു സ്‌ഫോടനക്കേസില്‍ പ്രതികളെ സംരക്ഷിക്കാന്‍ സംസ്ഥാന സര്‍ക്കാര്‍ കര്‍ണാടക സര്‍ക്കാരില്‍ സമ്മര്‍ദ്ദം ചെലുത്തുകയാണ്. ഉമ്മന്‍ചാണ്ടിയും യുഡിഎഫ് നേതൃത്വവും ഈ ആരോപണത്തെക്കുറിച്ച് തങ്ങളുടെ നിലപാട് വ്യക്തമാക്കണം. ബിജെപി നേതാക്കളായ പി. രഘുനാഥ് അഡ്വ. വി.പി. ശ്രീപത്മനാഭന്‍ എന്നിവരും വാര്‍ത്താസമ്മേളനത്തില്‍ പങ്കെടുത്തു.
    
</TEXT>
</DOC>