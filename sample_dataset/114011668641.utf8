<DOC>
<DOCNO>114011668641.utf8</DOCNO>
<TEXT>


           പാചകവാതക സിലിണ്ടറുകളുടെ എണ്ണം പന്ത്രണ്ട്രാക്കി ഉയര്‍ത്താന്‍ തീരുമാനം    

Thursday 16 January 2014 3:50 pm IST

ന്യൂദല്‍ഹി: പാചകവാതക സിലിണ്ടറുകളുടെ എണ്ണം പന്ത്രണ്ട്രാക്കി ഉയര്‍ത്താന്‍ കോണ്‍ഗ്രസ് കോര്‍കമ്മിറ്റി തീരുമാനിച്ചു. സബ്‌സിഡി സിലിണ്ടറുകളുടെ വില വര്‍ധിപ്പിക്കില്ല. പാചകവാതക സബ്‌സിഡി ലഭിക്കാന്‍ തത്ക്കാലം ആധാര്‍ നിര്‍ബന്ധമാക്കേണ്ടതില്ലെന്നും കോണ്‍ഗ്രസ് കമ്മിറ്റി തീരുമാനിച്ചു. ബുധനാഴ്ച ചേര്‍ന്ന കോണ്‍ഗ്രസ് കോര്‍കമ്മിറ്റിയിലാണ് ഇക്കാര്യങ്ങളില്‍ തീരുമാനമായത്. സിലിണ്ടറുകളുടെ വില കൂട്ടണമെന്ന എണ്ണക്കമ്പനികളുടെ ആവശ്യവും കോര്‍ കമ്മറ്റി തള്ളി.

രാഹുല്‍ ഗാന്ധി ആദ്യമായി പങ്കെടുത്ത കോണ്‍ഗ്രസിന്റെ കോര്‍ കമ്മറ്റി യോഗത്തിലാണ് പാചകവാതകത്തിന്റെ സബ്‌സിഡി സംബന്ധിച്ച തീരുമാനം ഉണ്ടായത്. കഴിഞ്ഞ ദിവസം പാചകവാതകത്തിന് കുത്തനെ വില കൂട്ടിയിരുന്നു. ഗാര്‍ഹിക ഉപഭോക്താക്കള്‍ക്കുള്ള സിലിണ്ടറിന് 230 രൂപ 16 പൈസയുടെ വര്‍ദ്ധനവാണ് നടപ്പിലാക്കിയത്. ഇത് വ്യാപകമായ പ്രതിഷേധത്തിന് കാരണമാക്കിയിരുന്നു.

ഈ സാഹചര്യത്തിലാണ് സബ്‌സിഡി സിലിണ്ടറുകളുടെ എണ്ണം വര്‍ദ്ധിപ്പിക്കാന്‍ കോണ്‍ഗ്രസ് കോര്‍ കമ്മറ്റിയില്‍ തീരുമാനിച്ചത്. സബ്‌സിഡി സിലിണ്ടറുകളുടെ എണ്ണം വര്‍ദ്ധിപ്പിക്കുന്ന കാര്യം പരിഗണനയിലാണെന്ന് നേരത്തെ വീരപ്പ മൊയ് ലി വ്യക്തമാക്കിയിരുന്നു.

സിലിണ്ടറുകളുടെ എണ്ണം ഒമ്പതില്‍ നിന്ന് 12 ആക്കണമെന്ന് കോണ്‍ഗ്രസ് എംപിമാരില്‍ നിന്ന് ആവശ്യമുയര്‍ന്നതിനെ തുടര്‍ന്നാണാണ് ഈ വിഷയം പരിഗണിക്കുന്നതെന്നും വീരപ്പ മൊയ്‌ലി വ്യക്തമാക്കിയിരുന്നു. പാചകവാതകത്തിനുണ്ടായ വിലവര്‍ദ്ധനവും ആധാര്‍ കാര്‍ഡ് നിര്‍ബന്ധമാക്കിയതും തെരഞ്ഞെടുപ്പില്‍ തിരിച്ചടിയാകുമെന്ന നിരീക്ഷണം പാര്‍ട്ടിക്കുള്ളില്‍ തന്നെ വ്യാപകമായതോടെയാണ് കോര്‍ കമ്മറ്റി ഇങ്ങനെയൊരു തീരുമാനമെടുത്തതെന്നാണ് സൂചന.
    
</TEXT>
</DOC>