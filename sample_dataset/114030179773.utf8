<DOC>
<DOCNO>114030179773.utf8</DOCNO>
<TEXT>


           കെഎസ്ആര്‍ടിസി പണിമുടക്ക് പൂര്‍ണം; സര്‍ക്കാര്‍ ഡയസ്‌നോണ്‍ പ്രഖ്യാപിച്ചു    

Saturday 1 March 2014 12:58 pm IST

തിരുവനന്തപുരം: വിവിധ ആവശ്യങ്ങള്‍ ഉന്നയിച്ച് കെഎസ്ആര്‍ടിസി ജീവനക്കാര്‍ നടത്തുന്ന 24 മണിക്കൂര്‍ സമരം ആരംഭിച്ചു. ഭരണ-പ്രതിപക്ഷ ഭേദമില്ലാതെ എല്ലാ സംഘടനകളും പണിമുടക്കില്‍ പങ്കെടുക്കുന്നുണ്ട്. ആദ്യമണിക്കൂറുകളില്‍ പണിമുടക്ക് പൂര്‍ണമാണ്. സമരത്തെ ശക്തമായി നേരിടാന്‍ സര്‍ക്കാര്‍ ഡയസ്‌നോണ്‍ പ്രഖ്യാപിച്ചിട്ടുണ്ട്. 

അര്‍ദ്ധരാത്രി 12 മണിമുതല്‍ ശനിയാഴ്ച രാത്രി 12 മണിവരെയാണ് പണിമുടക്ക്.  99 ശതമാനം കെഎസ്ആര്‍ടിസിയെ ആശ്രയിക്കുന്ന തിരുവനന്തപുരം ജില്ലയിലും ദേശസാല്‍കൃത ദീര്‍ഘദൂര റൂട്ടുകളിലുമാണ് സമരം ഏറെ ബാധിക്കുന്നത്.  തിരുവനന്തപുരം കളിയിക്കാവിളയില്‍ തമിഴ്‌നാട്ടില്‍ നിന്നെത്തിയ ബസുകള്‍ പണിമുടക്ക് അനുകൂലികള്‍ തടഞ്ഞു. വയനാട് പോലുള്ള മലയോര ജില്ലകളെയും കെഎസ്ആര്‍ടിസി പണിമുടക്ക് ബാധിച്ചിട്ടുണ്ട്.

അതേസമയം പണിമുടക്ക് കര്‍ശനമായി നേരിടുമെന്നാണ് മാനേജ്‌മെന്റ് നിലപാട്. ജിവനക്കാരുടെ അവധികള്‍ റദ്ദാക്കി. ജോലിക്ക് വരാത്ത എംപാനല്‍ ജിവനക്കാരെ പിരിച്ചുവിടുമെന്ന് മുന്നറിയിപ്പുണ്ട്. ബസ്സുകള്‍ കേടുവരുത്തിയാല്‍ ജാമ്യമില്ലാ വകുപ്പുപ്രകാരം കേസെടുക്കും. സ്റ്റാട്യൂട്ടറി പെന്‍ഷന്‍ സംരക്ഷിക്കുക, പെന്‍ഷന്‍ കുടിശിക തീര്‍ക്കുക, കെഎസ്ആര്‍ടിസി രക്ഷാ പാക്കേജിലെ തൊഴിലാളി വിരുദ്ധ നിര്‍ദ്ദേശങ്ങള്‍ പിന്‍വലിക്കുക തുടങ്ങിയ ആവശ്യങ്ങള്‍ ഉന്നയിച്ചാണ് പണിമുടക്ക്.

സമരത്തിന്റെ ഭാഗമായി സ്വകാര്യ ബസ്സുകളെയും തടയുമെന്ന് ഇടതുപക്ഷ ട്രേഡ് യൂണിയനുകള്‍ പ്രഖ്യാപിച്ചിട്ടുണ്ട്.
    
</TEXT>
</DOC>