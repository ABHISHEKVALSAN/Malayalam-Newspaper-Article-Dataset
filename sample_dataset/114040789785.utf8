<DOC>
<DOCNO>114040789785.utf8</DOCNO>
<TEXT>


           വേഗപ്പൂട്ട്‌ പൂട്ടിവച്ച്‌ വീണ്ടും സ്വകാര്യബസുകളുടെ പാച്ചില്‍     

Monday 7 April 2014 8:25 am IST

        തിരുവനന്തപുരം: വേഗപ്പൂട്ടിന്‌ പൂട്ടിട്ട്‌ സ്വകാര്യബസുകളും അന്തര്‍ സംസ്ഥാന  ലക്ഷ്വറി ബസുകളും ചീറിപ്പായുന്നു. ട്രാഫിക്‌ ചട്ട ലംഘനമടക്കമുള്ള പരിശോധന  കര്‍ശനമാകുമ്പോഴും വേഗപ്പൂട്ട്‌ പരിശോധനക്ക്‌ മോട്ടോര്‍വാഹന വകുപ്പ്‌  വിമുഖതയിലാണ്‌. വാഹനങ്ങളില്‍ വേഗപ്പൂട്ട്‌ ഉറപ്പാക്കാത്തതിനാല്‍ സംസ്ഥാനത്ത്‌  വാഹനപകടങ്ങള്‍ കൂടുന്നുമുണ്ട്‌. രണ്ട്‌ ദിവസം മുന്‍പ്‌ ആലപ്പുഴയില്‍ ലക്ഷ്വറിബസ്‌  കാറിലിടിച്ച്‌ അഞ്ച്‌ പേരാണ്‌ മരിച്ചത്‌. ബസിന്റെ വേഗത മണിക്കൂറില്‍ 120  കിലോമീറ്റില്‍ അധികമായിരുന്നുവെന്ന്‌ ചേര്‍ത്തലയില്‍ സ്ഥാപിച്ച ക്യാമറയില്‍ നിന്നും  വ്യക്തം.

പരമാവധി 70 കിലോമീറ്ററാണ്‌ അനുവദിച്ച വേഗത. ക്യാമറയില്‍ അമിതവേഗം  കണ്ടെത്തിയാല്‍ പിഴ ഈടാക്കുകയല്ലാതെ വകുപ്പിനു മറ്റൊന്നും ചെയ്യാനില്ല. സ്പീഡ്‌  ട്രാക്കര്‍ പോലുള്ള പരിശോധനകളിലൂടെയല്ലാതെ ഇതര സംസ്ഥാന ബസുകളുടെ അമിതവേഗത്തിനെതിരെ  നടപടിയെടുക്കാനോ നിയന്ത്രിക്കാനോ കഴിയില്ല. സുപ്രീം കോടതി ഉത്തരവു പ്രകാരം  കേരളത്തില്‍ വേഗപ്പൂട്ട്‌ നിര്‍ബന്ധമാക്കിയത്‌ പോലെ മറ്റു സംസ്ഥാനങ്ങളില്‍  നിര്‍ബന്ധമല്ല. സംസ്ഥാനത്ത്‌ രജിസ്റ്റര്‍ ചെയ്തവക്ക്‌ മാത്രമല്ല കേരളത്തിലോടുന്ന  എല്ലാ വാഹനങ്ങള്‍ക്കും വേഗപ്പൂട്ട്‌ നിര്‍ബന്ധമാക്കണം എന്ന്‌  ആവശ്യമുയര്‍ന്നിരുന്നു. വേഗപ്പൂട്ട്‌ സ്ഥാപിച്ച വാഹനങ്ങളില്‍ ആക്സിലറേറ്ററും  ഉപകരണവും തമ്മിലുള്ള ബന്ധം വിഛേദിച്ചാണ്‌ ഓട്ടം.

സീല്‍ചെയ്ത വേഗപ്പൂട്ട്‌  ഘടിപ്പിച്ച വാഹനങ്ങള്‍ക്ക്‌ മാത്രമേ രജിസ്ട്രേഷനും റീ രജിസ്ട്രേഷനും അനുവദിക്കൂ.  അതിനാല്‍ ഈ സമയങ്ങളില്‍മാത്രം വേഗപ്പൂട്ട്‌ ഘടിപ്പിക്കുകയും അതുകഴിഞ്ഞ്‌  മറ്റീവ്ക്കുകയും ചെയ്യുകയാണ്‌. ഹൈവേയിലൂടെ മണ്ണും കല്ലും കയറ്റിപ്പോകുന്ന മിക്ക  ടിപ്പറുകള്‍ക്കും വേഗപ്പൂട്ട്‌ ഇല്ല. പെട്രോളിയം ഉല്‍പന്നങ്ങള്‍ കൊണ്ടുപോകുന്ന  ടാങ്കറുകള്‍ക്ക്‌ സ്പീഡ്‌ ഗവേണറും രണ്ട്‌ ്ര‍െഡെവര്‍മാരും വേണമെന്ന നിയമവും  കാറ്റില്‍ പറത്തുകയാണ്‌. വേഗപ്പൂട്ട്‌ പ്രവര്‍ത്തിക്കുന്നുണ്ടോ എന്നും  പരിശോധിക്കുന്നില്ല. മത്സരഒാ‍ട്ടത്തിനായി വാഹനമുടമകള്‍ തന്നെ അവ  തകരാറിലാക്കുകയാണ്‌.
വേഗപ്പൂട്ട്‌ പരിശോധന നിലച്ചതോടെ രാത്രിയില്‍  ഹൈവേകളിലൂടെയും ദേശീയ പാതകളിലൂടെയും മരണപ്പാച്ചില്‍ നടത്തുന്ന വാഹനങ്ങളെ  പിടികൂടാന്‍ കഴിയുന്നില്ല. കോവളം മുതല്‍ കൊല്ലംവരെയുള്ള റോഡില്‍ വേഗപ്പൂട്ട്‌  ഇല്ലാത്ത വലിയവാഹനങ്ങളുടെ മരണപ്പാച്ചില്‍ ദിനംപ്രതി നിരവധി അപകടങ്ങളാണ്‌  ഉണ്ടാക്കുന്നത്‌.

കെ.വി. വിഷ്ണു

</TEXT>
</DOC>