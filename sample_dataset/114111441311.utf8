<DOC>
<DOCNO>114111441311.utf8</DOCNO>
<TEXT>


           റെയില്‍വേ ബജറ്റ്: കേരളത്തില്‍ സര്‍വ്വീസ് ജനകീയമാക്കണമെന്നാവശ്യം    

Friday 14 November 2014 9:01 pm IST

        കോട്ടയം: റെയില്‍ മന്ത്രാലയം അടുത്ത സാമ്പത്തിക വര്‍ഷത്തേക്കുള്ള ബജറ്റിന് തയ്യാറെടുപ്പുകള്‍ ആരംഭിക്കുമ്പോള്‍ കേരളത്തിലെ റെയില്‍വേയുടെ സേവനങ്ങള്‍ ജനകീയമാക്കണമെന്ന് ട്രെയിന്‍ യാത്രക്കാര്‍ ആവശ്യപ്പെടുന്നു.

യാത്രക്കാര്‍ അഭിമുഖീകരിക്കുന്ന പ്രശ്‌നങ്ങള്‍ മനസ്സിലാക്കാതെ കേരളത്തിലെ മന്ത്രിമാരും എം.പിമാരും ബജറ്റ് അവതരിപ്പിക്കുന്നതിന്റെ തലേദിവസം നല്‍കുന്ന നിവേദനത്തില്‍ ആത്മാര്‍ത്ഥതയില്ല.

കേരളത്തില്‍ സര്‍വ്വീസ് നടത്തുന്ന പാസഞ്ചര്‍ ട്രെയിനുകള്‍ സ്ഥിരം യാത്രക്കാര്‍ അല്ലാത്തവര്‍ക്ക് തിരിച്ചറിയുവാന്‍ പ്രയാസമാണ്. ചില പാസഞ്ചര്‍ ട്രെയിനുകള്‍ പാസഞ്ചര്‍ സര്‍വ്വീസിന് ശേഷമുള്ള സമയങ്ങളില്‍ എക്‌സ്പ്രസ് ആയും ഓടുന്നുണ്ട്.

അങ്ങനെയുള്ള ട്രെയിനുകളില്‍ സ്ഥാപിച്ചിട്ടുള്ള ബോര്‍ഡുകളില്‍ ഈ സ്ഥലത്തിന്റെയെല്ലാം പേരുകള്‍ രേഖപ്പെടുത്തിയിട്ടുണ്ട്. കൂടാതെ എ.സി കമ്പാര്‍ട്ടുമെന്റുകളും ഉണ്ടാകും. അതുകൊണ്ട് പരിചിതര്‍ അല്ലാത്ത യാത്രക്കാര്‍ക്ക് ഈ ട്രെയിന്‍ ഏതെന്ന് കണ്ടുപിടിക്കുക വളരെ പ്രയാസമാണ്.

ഇത്തരം സര്‍വ്വീസ് നടത്തുന്ന ട്രെയിനുകളിലെ ബോര്‍ഡുകള്‍ മാറ്റി സ്ഥാപിക്കുന്നതിന് നടപടികള്‍ ഉണ്ടാകണം. ഈ ജോലി ചെയ്യുന്നതിന് നേരത്തെ ജോലിക്കാര്‍ ഉണ്ടായിരുന്നു. ഇപ്പോഴതില്ല. ഗുരുവായൂര്‍-പുനലൂര്‍ ഫാസ്റ്റ് പാസഞ്ചര്‍ ട്രെയിന്‍ പോലുള്ളതില്‍ റിസര്‍വേഷന്‍ കമ്പാര്‍ട്ടുമെന്റുകള്‍ തിരിച്ചറിയാന്‍ മാര്‍ഗ്ഗമില്ല.

കമ്പാര്‍ട്ടുമെന്റുകളിലെ ശുചീകരണ ജോലികള്‍ കാര്യക്ഷമമാക്കുക എന്നതാണ് മറ്റൊരു കാര്യം. ശുചീകരണ ജോലിക്കായി ആളുകളെ നിയമിച്ചിട്ടുണ്ടെങ്കിലും അവര്‍ ജോലി കൃത്യമായി ചെയ്യുന്നില്ല എന്നാണ് യാത്രക്കാര്‍ പറയുന്നത്. മഴപെയ്താല്‍ കമ്പാര്‍ട്ടുമെന്റിനുള്ളില്‍ വെള്ളപ്പൊക്കത്തിന്റെ പ്രതീതിയാണ്. ഇരിക്കണമെങ്കില്‍ യാത്രക്കാര്‍ തന്നെ സീറ്റുകള്‍ വൃത്തിയാക്കണം. പലപ്പോഴും യാത്രക്കാര്‍ ധരിച്ചിട്ടുള്ള വസ്ത്രങ്ങള്‍ ചെളിപുരണ്ട് യാത്ര മുടങ്ങുന്ന സാഹചര്യമുണ്ടാകാറുണ്ട്. ബാത്ത്‌റൂമുകളില്‍ നിന്നുയരുന്ന ദുര്‍ഗന്ധവും അസഹനീയമാണ്.

സ്‌റ്റേഷനുകളിലും സൗകര്യങ്ങള്‍ പരിമിതമാണ്. ജില്ലാ കേന്ദ്രങ്ങളിലെ പ്രധാന സ്‌റ്റേഷനുകളില്‍ മാത്രമാണ് ചെറിയ രീതിയിലെങ്കിലും സൗകര്യങ്ങള്‍ ഉള്ളത്. ചെറിയതും എന്നാല്‍ യാത്രക്കാര്‍ ഏറെ എത്തുന്നതുമായ സ്‌റ്റേഷനുകളില്‍ എല്ലാവര്‍ക്കും ടിക്കറ്റ് എടുക്കുക എന്നതു തന്നെ പ്രയാസകരമാണ്. ഒരു കൗണ്ടര്‍ മാത്രമുള്ളതുകൊണ്ട് യാത്രക്കാര്‍ പലപ്പോഴും യാത്ര ഉപേക്ഷിക്കുവാനോ അല്ലെങ്കില്‍ ടിക്കറ്റില്ലാതെ യാത്രചെയ്യുവാനോ നിര്‍ബന്ധിതരാകുന്ന അവസ്ഥയുണ്ട്.

യാത്രക്കാര്‍ കൂടുതല്‍ എത്തുന്ന സ്‌റ്റേഷനുകളില്‍ ഇപ്പോഴുള്ള ടിക്കറ്റ് കൗണ്ടര്‍ കൂടാതെ റിസര്‍വേഷന്‍, സീസണ്‍ടിക്കറ്റ് എന്നിവയ്ക്കായി മറ്റൊരു കൗണ്ടര്‍കൂടി ഉണ്ടായാല്‍ ഈ പ്രശ്‌നം പരിഹരിക്കാന്‍ കഴിയുമെന്ന് യാത്രക്കാര്‍ അഭിപ്രായപ്പെടുന്നു.
    
</TEXT>
</DOC>