<DOC>
<DOCNO>114040689656.utf8</DOCNO>
<TEXT>


           ജഡ്ജിമാര്‍ പദവിയുടെ ഔന്നത്യം കാക്കണം: ചെന്നിത്തല    

Sunday 6 April 2014 1:00 pm IST

വയനാട്: സമൂഹം നീതിപീഠത്തിനും ജഡ്ജിമാര്‍ക്കും ഉന്നത സ്ഥാനമാണ് നല്‍കിയിരിക്കുന്നത്. അതിനാല്‍ തന്നെ ജഡ്ജിമാര്‍ തങ്ങളുടെ പദവിയുടെ ഔന്നത്യം കാത്തുസൂക്ഷിക്കണമെന്ന് ആഭ്യന്തര മന്ത്രി രമേശ് ചെന്നിത്തല പറഞ്ഞു.

ഹൈക്കോടതി ജഡ്ജി ഹാരൂണ്‍ ഉള്‍ റഷീദിന്റെ പരാമര്‍ശങ്ങളുമായി ബന്ധപ്പെട്ട ചോദ്യങ്ങളോട് പ്രതികരിക്കുകയായിരുന്നു ചെന്നിത്തല. ജഡ്ജിമാര്‍ വിവാദത്തില്‍ പെടാതെ സൂക്ഷിക്കണമെന്നും ചെന്നിത്തല പറഞ്ഞു.

വടകരയിലെ ഇടതു സ്ഥാനാര്‍ത്ഥി എഎന്‍ ഷംസീറിന് ടിപി വധക്കേസുമായി ബന്ധമുണ്ടെന്ന ആരോപണത്തില്‍ പരാതി ലഭിച്ചാല്‍ അന്വേഷിക്കുമെന്നും അദ്ദേഹം കൂട്ടിച്ചേര്‍ത്തു. വിഷയത്തില്‍ രമ പരാതി നല്‍കുമെന്ന് അറിയിച്ചതായും ചെന്നിത്തല പറഞ്ഞു.

സിപിഎം സംസ്ഥാന സെക്രട്ടറി പിണറായി വിജയന്‍ കൊല്ലത്തെ യുഡി.എഫ് സ്ഥാനാര്‍ത്ഥി പ്രേമചന്ദ്രനെ പരനാറിയെന്ന് വിളിച്ചതിന് മാപ്പ് പറയണമെന്നും രാഷ്ട്രീയ എതിരാളികളാണെങ്കില്‍ പോലും അവരോട് ബഹുമാനം കാണിക്കണമെന്നും ചെന്നിത്തല പറഞ്ഞു. തികച്ചും ദൗര്‍ഭാഗ്യകരമാണ് ഈ സംഭവമെന്നും ചെന്നിത്തല കൂട്ടിച്ചേര്‍ത്തു.
    
</TEXT>
</DOC>