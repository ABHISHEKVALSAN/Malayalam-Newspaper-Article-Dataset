<DOC>
<DOCNO>114010164726.utf8</DOCNO>
<TEXT>


           കോറി ആന്‍ഡേഴ്‌സണ് അതിവേഗ റെക്കോര്‍ഡ്    

Wednesday 1 January 2014 1:41 pm IST

ക്യൂന്‍സ്‌ടൌണ്‍: ബാറ്റിംഗ് വെടിക്കെട്ടു തീര്‍ത്തു പാക്കിസ്ഥാന്റെ ഷാഹിദ് അഫ്രിദി 37 പന്തില്‍ ശതകം തികച്ച റെക്കോഡ് ന്യൂസിലന്‍ഡിന്റെ കോറി ആന്‍ഡേഴ്‌സണ്‍ പഴങ്കഥയാക്കി. വെസ്റ്റ് ഇന്‍ഡീസിനെതിരേ നടന്ന മൂന്നാം ഏകദിന മത്സരത്തില്‍ വെറും 36 പന്തില്‍ നിന്നാണ് ആന്‍ഡേഴ്‌സണ്‍ സെഞ്ചുറി നേടിയത്.

14 സിക്‌സറുകളുടെയും 6 ഫോറുകളുടെയും പിന്തുണയോടെ 47 പന്തില്‍ നിന്ന് ആന്‍ഡേഴ്‌സണ്‍ 131 റണ്‍സെടുത്ത് പുറത്താകാതെ നിന്നു. മുപ്പത്തിയാറാം പന്ത് നേരിടുമ്പോള്‍ അതിവേഗ സെഞ്ചുറിയെന്ന ചരിത്ര നേട്ടം കുറിക്കാന്‍ ആന്‍ഡേഴ്‌സണ് വേണ്ടിയിരുന്നത് ആറ് റണ്‍സ്. നികിത മില്ലര്‍ എറിഞ്ഞ പന്ത് ലോങ് ലെഗ്ഗിലേക്ക് സിക്‌സര്‍ പായിച്ച് ആന്‍ഡേഴ്‌സണ്‍ ചരിത്രം തിരുത്തി.

മഴ മൂലം 21 ഓവറായി ചുരുക്കിയ മത്സരത്തില്‍ ആന്‍ഡേഴ്‌സന്റെ സെഞ്ചുറി കൂടാതെ 46 പന്തില്‍ സെഞ്ചുറി നേടിയ ജെസി റൈഡറുടെയും കരുത്തില്‍ ന്യൂസിലന്‍ഡ് നാല് വിക്കറ്റ് നഷ്ടത്തില്‍ 284 റണ്‍സെടുത്തു. 1996 ഒക്‌ക്ടോബര്‍ 10ന് നെയ്‌റോബിയില്‍ ശ്രീലങ്കയ്‌ക്കെതിരെയാണ് അഫ്രിദി 37 പന്തില്‍ സെഞ്ചുറി കുറിച്ചത്.
    
</TEXT>
</DOC>