<DOC>
<DOCNO>114060605851.utf8</DOCNO>
<TEXT>


           108 ആംബുലന്‍സ്‌: മനുഷ്യാവകാശ കമ്മീഷന്‍ നോട്ടീസ്‌    

Friday 6 June 2014 9:50 pm IST

        തിരുവനന്തപുരം: 108 ആംബുലന്‍സിന്റെ ശോചനീയാവസ്ഥയ്ക്കെതിരെ മനുഷ്യാവകാശ കമ്മീഷന്‍ സര്‍ക്കാരിന്‌ നോട്ടീസയച്ചു. ആരോഗ്യവകുപ്പ്‌ സെക്രട്ടറിയും കേരളമെഡിക്കല്‍ സര്‍വീസസ്‌ കോര്‍പ്പറേഷന്‍ മാനേജിംഗ്‌ ഡയറക്ടറും 108 ആംബുലന്‍സിന്റെ നടത്തിപ്പുകാരായ ജിവികെഇഎം ആര്‍ഐ ഓപ്പറേഷന്‍സ്‌ മാനേജരും ജൂലൈ 3-നകം വിശദീകരണം സമര്‍പ്പിക്കണമെന്ന്‌ കമ്മീഷന്‍ അധ്യക്ഷന്‍ ജസ്റ്റിസ്‌ ജെ.ബി. കോശി നോട്ടീസില്‍ ആവശ്യപ്പെട്ടു. ജൂലൈ 8-ന്‌ കേസ്‌ തിരുവനന്തപുരത്ത്‌ കേള്‍ക്കും. 
108 വാഹനങ്ങളുടെ അവസ്ഥ പരിതാപകരമാണ്‌. അറ്റകുറ്റപണികള്‍ നടത്താറില്ല. അധികം ആംബുലന്‍സുകളും ഓട്ടം നിലച്ചു. തിരുവനന്തപുരം ജില്ലയില്‍ മാത്രം 25 ആംബുലന്‍സുകളാണ്‌ സര്‍വീസ്‌ നടത്തുന്നത്‌. ഇതില്‍ പതിനഞ്ചോളം കട്ടപ്പുറത്താണെന്ന പരാതിയിലാണ്‌ നടപടി.
അനധികൃതമായി ഫിറ്റ്നസ്‌ നേടുക വഴി രോഗികളെയും കൊണ്ട്‌ പോകുന്നവഴിയില്‍ 108 ആംബുലന്‍സുകള്‍ വഴിയിലാകാറുണ്ട്‌. ജീവന്‍ രക്ഷയ്ക്ക്്‌ ആവശ്യമായ യന്ത്രസംവിധാനങ്ങള്‍ ആംബുലന്‍സുകളില്‍ പ്രവര്‍ത്തനരഹിതമാണ്‌. 108-ലെ ജീവനക്കാര്‍ക്ക്‌ സുരക്ഷാ കുത്തിവയ്പ്പുകള്‍ നല്‍കിയിട്ടില്ല. ജീവനക്കാര്‍ 12 മണിക്കൂര്‍വരെ ജോലി ചെയ്യുന്നു. ആംബുലന്‍സുകള്‍ അണുവിമുക്തമാക്കാറില്ല. 9000 രൂപയാണ്‌ ജീവനക്കാര്‍ക്ക്‌ പ്രതിമാസശമ്പളം. ജോലിക്ക്‌ വരാത്ത ദിവസത്തെ ശമ്പളം വെട്ടികുറയ്ക്കും. ആംബുലന്‍സിന്റെ നടത്തിപ്പ്‌ ഏതെങ്കിലും സര്‍ക്കാര്‍ സ്ഥാപനത്തെ ഏല്‍പ്പിക്കണമെന്നും പൊതുപ്രവര്‍ത്തകനായ പി.കെ. രാജു മനുഷ്യാവകാശ കമ്മീഷനില്‍ സമര്‍പ്പിച്ച പരാതിയില്‍ ആവശ്യപ്പെടുന്നു.
    
</TEXT>
</DOC>