<DOC>
<DOCNO>114042795111.utf8</DOCNO>
<TEXT>


           കഴിവുകെട്ടവര്‍ ഭരിക്കുന്നതു കൊണ്ട്‌ ഭരണം സുധീരന്റെ കൈകളിലെത്തിയെന്ന്‌ വെള്ളാപ്പള്ളി    

Sunday 27 April 2014 9:19 pm IST

        ചേര്‍ത്തല: ഭരിക്കുന്നവരുടെ കഴിവ്‌ കേടാണ്‌ സംസ്ഥാന ഭരണം കെപിസിസി പ്രസിഡന്റ്‌ വി.എം.സുധീരന്റെ കൈകളിലെത്താന്‍ കാരണമന്ന്‌ എസ്‌എന്‍ഡിപി യോഗം ജനറല്‍ സെക്രട്ടറി വെള്ളാപ്പള്ളി നടേശന്‍. ഏഴാം തവണയും എസ്‌എന്‍ ട്രസ്റ്റ്‌ സെക്രട്ടറിയായി തെരഞ്ഞെടുക്കപ്പെട്ടതിന്‌ ശേഷം മാധ്യമ പ്രവര്‍ത്തകരോട്‌ സംസാരിക്കുകയായിരുന്നു അദ്ദേഹം. 
കേന്ദ്രത്തില്‍ നിന്ന്‌ കെട്ടിയിറക്കിയതുകൊണ്ടാണ്‌ സുധീരന്‌ കെപിസിസി പ്രസിഡന്റായി ഇരുന്ന്‌ ഭരണം നിയന്ത്രിക്കാന്‍ കഴിയുന്നത്‌. ഭരിക്കുന്നവര്‍ക്ക്‌ വിലയില്ലാതായി. എക്സൈസ്‌ മന്ത്രിക്ക്‌ പിടിപ്പില്ല. മുസ്ലിം ലീഗിന്റെ മന്ത്രിമാര്‍ തിരുമാനം എടുത്ത്‌ നടപ്പിലാക്കുന്നത്‌ അവരുടെ കഴിവാണ്‌. 
തെരഞ്ഞെടുപ്പിന്‌ മുന്‍പ്‌ മദ്യനയം എന്ത്‌ കൊണ്ട്‌ എടുത്തില്ലെന്നും വെള്ളാപ്പള്ളി ചോദിച്ചു. ബാറുകള്‍ നല്‍കിയതും നിര്‍ത്തിയതും സര്‍ക്കാരാണ്‌. ബാറുകളുടെ കാര്യത്തില്‍ രാമചന്ദ്രന്‍ കമ്മിഷന്‍ റിപ്പോര്‍ട്ട്‌ നടപ്പിലാക്കണം. മദ്യം കൊണ്ട്‌ ജീവിക്കുന്ന തൊഴിലാളി മുതലാളിമാര്‍ക്കുള്ള പാരയാണ്‌ ബാര്‍ നിര്‍ത്തലാക്കിയതിലൂടെ സംഭവിച്ചത്‌. ബാറുകള്‍ പൂട്ടിയതില്‍ ബിവറേജസ്‌ കോര്‍പ്പറേഷന്‍ 10 കോടി രൂപ ദിനവും അധിക വരുമാനം ലഭിച്ചു എന്നാണ്‌ പറയുന്നത്‌. പലരും ബാര്‍ നടത്തുന്നത്‌ വായ്പ എടുത്താണ്‌. ഇനി എങ്ങനെ വായ്പ തിരിച്ച്‌ അടയ്ക്കുമെന്നും വെള്ളാപ്പള്ളി ചോദിച്ചു. കുടി കുറയ്ക്കാനാണ്‌ ബാറുകള്‍ പൂട്ടുന്നതെങ്കില്‍ സംസ്ഥാനത്ത്‌ 50 ശതമാനം എങ്കിലും ബിവറേജസ്‌ കോര്‍പ്പറേഷന്റെ ഔട്ട്ലൈറ്റുകള്‍ പൂട്ടണം. മദ്യം കൊണ്ട്‌ ജീവിക്കുന്ന തൊഴിലാളികളെയും മുതലാളിമാരെയും പട്ടിണിയിലാക്കാനെ ബാര്‍ പൂട്ടുന്നത്‌ കൊണ്ട്‌ ഉപകരിക്കൂ. 
തിരുവസ്ത്രം ഇട്ടവര്‍ ഓഫീസും ജീപ്പ്പും കത്തിച്ചിട്ടും നടപടിയില്ല, ചിലര്‍ക്ക്‌ വേണ്ടി നിയമങ്ങള്‍ മാറി കൊടുക്കുന്നു. 50 ശതമാനം ഹിന്ദുക്കളുള്ള ഇടുക്കിയില്‍ ക്രിസ്ത്യന്‍ പാതിരിമാര്‍ പറയുന്നത്‌ മാത്രം നടപ്പാക്കുന്നു. ഇവിടെ 25 ശതമാനം മാത്രമുള്ള ക്രിസ്ത്യാനികളാണ്‌ ഭരണം നടത്തുന്നത്‌.
കേരളത്തില്‍ ബിജെപി അക്കൗണ്ട്‌ തുറക്കാനുള്ള സാധ്യത തള്ളി കളയാനാവില്ലെന്ന്‌ സംസ്ഥാനത്ത്‌ കഴിഞ്ഞ പ്രാവശ്യം നേടിയതിലും കൂടുതല്‍ വോട്ട്‌ ബിജെപി നേടും. തെരഞ്ഞെടുപ്പില്‍ ആര്‌ ജയിച്ചാലും വലിയ ഭൂരിപക്ഷം കിട്ടില്ല.വെള്ളാപ്പള്ളി പറഞ്ഞു.
    
</TEXT>
</DOC>