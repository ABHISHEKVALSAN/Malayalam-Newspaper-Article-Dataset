<DOC>
<DOCNO>114063011206.utf8</DOCNO>
<TEXT>


           ബംഗാളി പെണ്‍കുട്ടിയെ പീഡിപ്പിച്ച നാലു പ്രതികള്‍ക്കും ജീവപര്യന്തം    

Monday 30 June 2014 5:24 pm IST

കണ്ണൂര്‍: ബംഗാളി പെണ്‍കുട്ടിയെ കൂട്ടമാനഭംഗത്തിനിരയാക്കിയ കേസിലെ നാലു പ്രതികള്‍ക്കും കോടതി ജീവപര്യന്തം ശിക്ഷ വിധിച്ചു. പ്രതികള്‍ ഒരു ലക്ഷം രൂപ വീതം പിഴയും അടക്കണം. പിഴത്തുക പെണ്‍കുട്ടിക്ക് നല്‍കണം.

ഉളിക്കല്‍ വയത്തൂര്‍ പ്ലാത്തോട്ടത്തില്‍ പി.സി.ബിജു (40), ഉളിക്കല്‍ വാടക ക്വാര്‍ട്ടേഴ്‌സില്‍ താമസിക്കുന്ന മേപ്പാടി കണ്ണോത്തുവീട്ടില്‍ മുഹമ്മദ് ഷെരീഫ് (30), ഉളിക്കല്‍ കൊമ്പനപറമ്പില്‍ മുഹമ്മദ് സാലി (25), ഉളിക്കല്‍ നടുത്തുടിയില്‍ എന്‍.ഐ.ജംഷീര്‍ (23)എന്നിവര്‍ക്കാണ് പ്രിന്‍സിപ്പല്‍ സെഷന്‍സ് ജഡ്ജ് വി.ഷെര്‍സി ശിക്ഷ വിധിച്ചത്. നാലുദിവസം മുമ്പ് പ്രതികള്‍ കുറ്റക്കാരാണെന്നു കണ്ടെത്തിയിരുന്നെങ്കിലും ഇന്നായിരുന്നു കേസിലെ അന്തിമവാദം. ആകെ 57 സാക്ഷികള്‍ ഉണ്ടായിരുന്ന കേസില്‍ 37 സാക്ഷികളെ വിസ്തരിച്ചു.

പെണ്‍കുട്ടിക്കൊപ്പം ഉണ്ടായിരുന്ന രണ്ടു ബംഗാളി സ്വദേശികളായിരുന്നു പ്രധാന സാക്ഷികള്‍. തങ്ങള്‍ക്ക് അമ്മയും ഭാര്യയും അടങ്ങുന്ന കുടുംബമുണ്ടെന്നും അതിനാല്‍ ശിക്ഷയില്‍ ഇളവ് അനുദിക്കണമെന്നും പ്രതികള്‍ കോടതിയില്‍ പറഞ്ഞു. എന്നാല്‍ പ്രതികളുടെ വാദം കോടതി അംഗീകരിച്ചില്ല.

2011 ഡിസംബര്‍ 24 നായികരുന്നു കേസിനാസ്പദമായ സംഭവം നടന്നത്. ഇരിട്ടിയിലുള്ള കാമുകനെ തേടി രണ്ടു ബന്ധുക്കള്‍ക്കൊപ്പം എത്തിയതായിരുന്നു മുര്‍ഷിദാബാദ് കബില്‍പൂര്‍ സ്വദേശിയായ പെണ്‍കുട്ടി. വീരാജ്‌പേട്ട പെരുമ്പാടിയില്‍ ബസ് കാത്തു നില്‍ക്കുകയായിരുന്ന ഇവരെ പ്രതികള്‍ തങ്ങളുടെ ലോറിയില്‍ കയറ്റി. വയത്തൂരിലെത്തിയപ്പോള്‍ ബന്ധുക്കളായ രണ്ടു യുവാക്കളെയും മര്‍ദ്ദിച്ചവശരാക്കിയശേഷം പെണ്‍കുട്ടിയെ പുഴക്കരയില്‍  കൊണ്ടുപോയി മാനഭംഗപ്പെടുത്തിയെന്നാണ്  പ്രോസിക്യൂഷന്‍ കേസ്.

വിചാരണ പൂര്‍ത്തിയായ ശേഷമാണ്  പെണ്‍കുട്ടി നാട്ടിലേക്ക് മടങ്ങിയത്. അതിനിടെയ്ക്ക് മാസങ്ങളോളം തിരുവനന്തപുരത്ത്  മഹിളാമന്ദിരത്തിലായിരുന്നു താമസം. നിലവില്‍ ബംഗാള്‍ സര്‍ക്കാരിന്റെ സംരക്ഷണത്തില്‍ കഴിയുന്ന പെണ്‍കുട്ടിക്ക് കേരള സര്‍ക്കാര്‍ നേരത്തെ ധനസഹായമായി മൂന്നു ലക്ഷം രൂപ നല്‍കിയിരുന്നു.
    
</TEXT>
</DOC>