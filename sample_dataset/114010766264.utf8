<DOC>
<DOCNO>114010766264.utf8</DOCNO>
<TEXT>


           ഷുക്കൂര്‍ വധം: സിബി‌ഐ അന്വേഷണത്തെ എതിര്‍ത്ത് ടി.വി രാജേഷിന്റെ ഹര്‍ജി     

Tuesday 7 January 2014 11:50 am IST

കൊച്ചി: യൂത്ത് ലീഗ് പ്രവര്‍ത്തകന്‍ അരിയില്‍ ഷുക്കൂറിനെ കൊലപ്പെടുത്തിയ കേസില്‍ സി.ബി.ഐ അന്വേഷണത്തെ എതിര്‍ത്ത് ടിവി രാജേഷ് എംഎല്‍എ ഹൈക്കോടതിയില്‍ ഹര്‍ജി നല്‍കി. സര്‍ക്കാരിന് സ്വമേധയാ സിബിഐ അന്വേഷണത്തിന് ഉത്തരവിടാന്‍ അനുമതിയില്ലെന്ന് കാട്ടിയാണ് ഹര്‍ജി.

ഇന്ന് ഉച്ചയ്ക്ക് ശേഷം ജസ്റ്റിസ് ഹാറൂണ്‍ അല്‍ റഷീദിന്റെ ബെഞ്ച് ഹര്‍ജി പരിഗണിക്കും. കേസില്‍ മുപ്പത്തിമൂന്നാം പ്രതിയാണ് ടി.വി.രാജേഷ്. പോലീസ് കേസ് അന്വേഷിച്ച് കുറ്റപത്രം നല്‍കിയ കേസില്‍ മറ്റൊരു ഏജന്‍സി അന്വേഷണം നടത്തുന്നത് ശരിയല്ലെന്ന് രാജേഷ് ഹര്‍ജിയില്‍ ചൂണ്ടിക്കാട്ടുന്നു.

വിചാരണ നടപടി പുരോഗമിക്കുന്ന കേസ് സി.ബി.ഐക്ക് കൈമാറാനുള്ള സര്‍ക്കാര്‍ തീരുമാനം ദുരുദ്ദേശ്യപരവും രാഷ്ട്രീയ പ്രേരിതവുമാണ്. അപൂര്‍വങ്ങളില്‍ അപൂര്‍വമായ കേസുകള്‍ മാത്രമേ ഭരണഘടനപരമായ അധികാരം ഉപയോഗിച്ച് സി.ബി.ഐ അന്വേഷണത്തിന് കൈമാറാന്‍ സര്‍ക്കാരിന് അധികാരമുള്ളു.

ഭരണകക്ഷിയിലെ പ്രബല പാര്‍ട്ടിയുടെ സ്വാധീനത്തിന് വഴങ്ങിയുള്ള നടപടിയാണ് സര്‍ക്കാര്‍ ഭാഗത്തുനിന്നുണ്ടായതെന്ന് ഹര്‍ജിയില്‍ രാജേഷ് ആരോപിച്ചു. 2012 ഡിസംബര്‍ 19ന് കേസ് സി.ബി.ഐയ്ക്കു കൈമാറിക്കൊണ്ട് സര്‍ക്കാര്‍ വിജ്ഞാപനം പുറപ്പെടുവിച്ചിരുന്നു.

ഷുക്കൂര്‍ വധക്കേസില്‍ സിബിഐ അന്വേഷണം പ്രഖ്യാപിച്ചത് ആരുടെ താത്പര്യത്തിനാണെന്ന് കോടതി നേരത്തെ ചോദിച്ചിരുന്നു. രാഷ്ട്രീയ നേതാക്കള്‍ പ്രതിയായ കേസുകളെല്ലാം സിബിഐക്ക് വിടുമോയെന്നും ഷുക്കൂര്‍ വധക്കേസില്‍ പോലീസിന്റെ അന്വേഷണം തൃപ്തികരമാണെങ്കില്‍ എന്തിനാണ് സിബിഐ അന്വേഷണമെന്നും കോടതി ചോദിച്ചിരുന്നു.
    
</TEXT>
</DOC>