<DOC>
<DOCNO>114071615200.utf8</DOCNO>
<TEXT>


           ഗാസ: ചര്‍ച്ച വേണ്ടെന്ന് കേന്ദ്ര സര്‍ക്കാര്‍    

Wednesday 16 July 2014 11:21 pm IST

        ന്യൂദല്‍ഹി: ഗാസ പ്രശ്‌നത്തില്‍ പാര്‍ലമെന്റ് ചര്‍ച്ച നടത്തണമെന്ന ആവശ്യം കേന്ദ്രസര്‍ക്കാര്‍ തള്ളി. ഇസ്രയേലും പാലസ്തീനും ഭാരതത്തിന്റെ സുഹൃത്തുകളാണെന്നും അതിനാല്‍ത്തന്നെ ഇരുവരുടേയും ആഭ്യന്തരവിഷയത്തില്‍ സഭയില്‍ ചര്‍ച്ച അനാവശ്യമാണെന്നും കേന്ദ്രവിദേശകാര്യമന്ത്രി സുഷമാ സ്വരാജ് പറഞ്ഞു.
 ഇരു രാജ്യങ്ങളുമായി ഭാരതത്തിന് മികച്ച നയതന്ത്രബന്ധമാണുള്ളത്. ഈ സാഹചര്യത്തില്‍ സഭയില്‍ നടക്കുന്ന ചര്‍ച്ചകള്‍ അവരുമായുള്ള നയതന്ത്ര സൗഹൃദത്തെ കാര്യമായി ബാധിക്കും, ലോക്‌സഭയില്‍ ഗാസ വിഷയത്തില്‍ ലഘുചര്‍ച്ച ആരംഭിക്കുന്നതിനു മുമ്പായിട്ടാണ് കേന്ദ്രവിദേശകാര്യമന്ത്രി നിലപാട് വ്യക്തമാക്കിയത്. രാജ്യസഭയിലും ചര്‍ച്ച വേണമെന്ന ആവശ്യം നിരാകരിക്കപ്പെട്ടു. 
രാജ്യസഭയില്‍ സഭ നിയന്ത്രിച്ചിരുന്ന ഡപ്യൂട്ടി സ്പീക്കര്‍ പി.ജെ കുര്യന്‍ ജെഡിയു അംഗം അലി അന്‍വര്‍ അന്‍സാരിയെ ശൂന്യവേളയില്‍ ചര്‍ച്ചയ്ക്ക് ക്ഷണിച്ചു. എന്നാല്‍ ഉടന്‍ സഭയില്‍ ഹാജരായ സുഷമാ സ്വരാജ് വിഷയം ചര്‍ച്ച ചെയ്യാനാവില്ലെന്ന് പറഞ്ഞു. വിഷയം സഭയുടെ പരിഗണനയ്‌ക്കെടുത്തത് തന്നോട് സംസാരിക്കാതെയാണെന്നും സുഷമ പറഞ്ഞു. ഗാസ-വെസ്റ്റ്ബാങ്ക് വിഷയത്തില്‍ പ്രമേയം പാസാക്കണമെന്ന ആവശ്യവും കേന്ദ്രസര്‍ക്കാര്‍ നേരത്തെ തള്ളിക്കളഞ്ഞിരുന്നു. 
    
</TEXT>
</DOC>