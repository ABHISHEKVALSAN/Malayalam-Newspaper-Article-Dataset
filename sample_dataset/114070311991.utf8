<DOC>
<DOCNO>114070311991.utf8</DOCNO>
<TEXT>


           അടിമലത്തുറ മാതൃകയില്‍ കോഴിക്കോട്ടും കെട്ടിട നിര്‍മ്മാണത്തിന് അനധികൃത അനുമതി    

Thursday 3 July 2014 9:30 pm IST

        കോഴിക്കോട്: അടിമലത്തുറ റിസോര്‍ട്ടിന് ക്രമവിരുദ്ധമായി നിര്‍മ്മാണാനുമതി നല്‍കിയ പരിസ്ഥിതി കാലാവസ്ഥാ വ്യതിയാന വകുപ്പ് കോഴിക്കോട്ടും ചട്ടങ്ങള്‍ ലംഘിച്ച് ബഹുനില കെട്ടിടത്തിന് നിര്‍മ്മാണ അനുമതി നല്‍കി. നിരവധി ആരോപണങ്ങള്‍ നേരിടുന്ന വകുപ്പ് ഡയറക്ടര്‍ പി. ശ്രീകണ്ഠന്‍ നായര്‍ തന്നെയാണ് ഇവിടെയും പാരിസ്ഥിതികാനുമതി നല്‍കിയിരിക്കുന്നത്. കോഴിക്കോട്ടെ പ്രമുഖ വ്യവസായ ഗ്രൂപ്പായ പി.കെ. ഗ്രൂപ്പിന്റെ നേതൃത്വത്തില്‍ കോഴിക്കോട് പുതിയങ്ങാടി വില്ലേജില്‍ എടക്കാട് ആരംഭിക്കുന്ന സൂപ്പര്‍ സ്‌പെഷ്യാലിറ്റി ആശുപത്രിക്കാണ് ചട്ടങ്ങള്‍ ലംഘിച്ച് 2012 ജൂലൈ 16ന് പരിസ്ഥിതി അനുമതി നല്‍കിയത്. ആശുപത്രി നിര്‍മ്മാണത്തിനെതിരെ കഴിഞ്ഞ 3 വര്‍ഷമായി  പ്രദേശവാസികള്‍ സമരത്തിലാണ്.
എടക്കാട് പുനത്തില്‍ താഴം പുത്തന്‍പള്ളി വയല്‍ പ്രദേശത്താണ് എട്ടേക്കര്‍ സ്ഥലത്ത് 500 കോടി രൂപ ചെലവില്‍ 500 കിടക്കകളുള്ള എട്ട് നില സൂപ്പര്‍ സ്‌പെഷ്യാലിറ്റി ആശുപത്രി പണിയാന്‍ പെര്‍ഫെക്ട് ഹെല്‍ത്ത് കെയര്‍ സര്‍വീസസിന് നിര്‍മ്മാണാനുമതി നല്‍കിയത്്. എന്നാല്‍ സി.ആര്‍ സെഡ് നിയമം, കേരള നെല്‍വയല്‍ നീര്‍ത്തട സംരക്ഷണ നിയമം എന്നിവ ലംഘിച്ചാണ് നിര്‍മ്മാണാനുമതി നല്‍കിയത്.
2012 ജൂലൈ 16നാണ് പദ്ധതിക്ക് വകുപ്പ് പാരിസ്ഥിതകാനുമതി നല്‍കിയതെങ്കില്‍ 2013 ഫെബ്രുവരി 22 ന് പുതിയങ്ങാടി വില്ലേജ് ഓഫിസര്‍ നല്‍കിയ രേഖപ്രകാരം ആശുപത്രി പണിയുന്ന  റീ സര്‍വേ 53/1, 54/1, 54/2, 54/3എ, 54/3ബി, 54/3സി, 54/12, 58/2ബി എന്നിവ നിലം ആണെന്ന് സാക്ഷ്യപ്പെടുത്തിയിട്ടുണ്ട്. ഇക്കഴിഞ്ഞ വര്‍ഷങ്ങളിലും നെല്‍കൃഷി നടന്ന പ്രദേശത്താണ് ബഹുനില ആശുപത്രി കെട്ടിടം പണിയാന്‍ പാരിസ്ഥിതികാനുമതി നല്‍കിയത്. കോഴിക്കോട് കോര്‍പ്പറേഷന്‍ ടൗണ്‍ പ്ലാനിംഗ് വിഭാഗം നിരവധി അപാകങ്ങള്‍ കാണിച്ച് നിരസിച്ച അപേക്ഷയാണ് രേഖകളില്‍ തിരുത്തലുകള്‍ വരുത്തിയും രാഷ്ട്രീയ-സാമ്പത്തിക സ്വാധീനം വഴിയും പിന്നീട് അനുമതി സംഘടിപ്പിച്ചത്. കനോലി കനാലിന്റെ 20 മീറ്റര്‍ വരെയുള്ള ഭാഗങ്ങള്‍ സി.ആര്‍സെഡ് പിരധിയില്‍ ഉള്‍പ്പെടുന്നതാണെന്നും ആശുപത്രി കെട്ടിടം പണിയുന്ന ഭൂമിയില്‍ 18 മീറ്റര്‍ കനാല്‍ അലൈന്‍മെന്റ് നിലവിലുണ്ടെന്നും ടൗണ്‍പ്ലാനിംഗ്്  വിഭാഗം കാണിച്ചിരുന്നു. വന്‍ പദ്ധതികള്‍ക്ക് പാരിസ്ഥിതികാനുമതി നല്‍കുന്നതിന് മുമ്പ് നടത്തേണ്ട യാതൊരുവിധ പഠനവും നടത്താതെയാണ് പാരിസ്ഥിതികാനുമതി നല്‍കിയത്. സ്ഥലത്ത് വകുപ്പിന്റെ ചട്ടപ്രകാരമുള്ള യാതൊരുവിധ പരിശോധനയും നടത്തിയിരുന്നില്ല.
നിയമലംഘനം നടത്തി ബഹുനില കെട്ടിടം പണിയുന്നതിനെതിരെ 5 റസിഡന്‍സ് അസോസിയേഷനുകള്‍ ചേര്‍ന്ന് രൂപീകരിച്ച പുനത്തില്‍ താഴം പുത്തന്‍പള്ളി വയല്‍ സംരക്ഷണ സമിതി സമരത്തിലാണ്. പ്രമുഖ രാഷ്ട്രീയ പാര്‍ട്ടികളുടെ പിന്തുണ ഈ സമരത്തിനില്ലെങ്കിലും കഴിഞ്ഞ 19 ദിവസമായി അനിശ്ചിതകാല ധര്‍ണ നടക്കുകയാണ്. ആര്‍.എം.പി., ഹിന്ദു ഐക്യവേദി, വിവിധ പരിസ്ഥിതി സംഘടനകള്‍ എന്നിവ സമരത്തിന് പിന്തുണ പ്രഖ്യാപിച്ചിട്ടുണ്ട്. എന്നാല്‍ മുഖ്യമന്ത്രിയുടെ പ്രത്യേക താല്‍പ്പര്യപ്രകാരമാണ് പദ്ധതി നടപ്പാക്കുന്നതെന്നും നിയമലംഘനം നത്തുന്നതിന് ജില്ലാ ഭരണകൂടം കൂട്ടു നില്‍ക്കുകയാണെന്നും സമര സമിതി ആരോപിക്കുന്നു. വിട്ടുവീഴ്ച ചെയ്യണമെന്നാണ് ജില്ലാ കലക്ടര്‍ സമര സമിതിക്കാരെ ഉപദേശിച്ചത്. നിലവിലുള്ള നിയമങ്ങളില്‍ വിട്ടുവീഴ്ച നടത്തി കെട്ടിടം പണിയാന്‍ അനുവദിക്കില്ലെന്ന് സമര സമിതിയും വ്യക്തമാക്കുന്നു.
പി. ശ്രീകണ്ഠന്‍ നായരുടെ കാലത്ത് പാരിസ്ഥിതികാനുമതി നലല്‍കിയ എല്ലാ പദ്ധതികളും അന്വേഷണ വിധേയമാക്കുമ്പോള്‍ എടക്കാട് ആശുപത്രിയുടെ അനുവാദത്തിന്റെ പിന്നിലെ കള്ളക്കളികളും പുറത്തു വരുമെന്നാണ് സമരസമിതിയുടെ പ്രതീക്ഷ.
എം. ബാലകൃഷ്ണന്‍

</TEXT>
</DOC>