<DOC>
<DOCNO>114030781380.utf8</DOCNO>
<TEXT>


           പോലീസുകാര്‍ക്കെതിരായ കേസുകളില്‍ തിരുവനന്തപുരത്തിന്‌ റെക്കോര്‍ഡ്‌    

Friday 7 March 2014 10:32 pm IST

തിരുവനന്തപുരം: പോലീസുകാര്‍ പ്രതികളായ കേസുകളില്‍ തിരുവനന്തപുരം ജില്ലയ്ക്ക്‌ റെക്കോര്‍ഡ്‌. സംസ്ഥാന പോലീസ്‌ കംപ്ലയിന്റ്‌ അതോറിറ്റിയില്‍ 2013 ജനുവരി മുതല്‍ 2014 ഫെബ്രുവരി വരെയുള്ള കാലയളവില്‍ പോലീസിനെതിരെ വന്ന പരാതികളുടെ എണ്ണത്തിലാണ്‌ തിരുവനന്തപുരം ജില്ല മറ്റ്‌ ജില്ലകളെ ബഹുദൂരം പിന്തള്ളിയത്‌. ഇക്കാലയളവില്‍ കംപ്ലയിന്റ്‌ അതോറിറ്റിക്കുമുന്നില്‍ വന്ന 554 കേസുകളില്‍ 328 ഉം തിരുവനന്തപുരം ജില്ലയിലെ പോലീസുകാര്‍ക്ക്‌ എതിരെയുള്ളതായിരുന്നു. കുറ്റകൃത്യങ്ങളുടെ തോത്‌ ഏറെയുള്ള എറണാകുളത്തുനിന്നും വെറും 29 പരാതികള്‍ മാത്രമാണ്‌ അതോറിറ്റിക്കുമുന്നിലെത്തിയത്‌. കൊല്ലം ജില്ലയില്‍ നിന്ന്‌ 61 കേസുകളും ആലപ്പുഴ നിന്ന്‌ 31 കേസുകളും തൃശൂരില്‍ നിന്ന്‌ 30 കേസുകളും അതോറ്റിക്കുമുന്നിലെത്തി. കോട്ടയം-15, കാസര്‍കോഡ്‌-11, പത്തനംതിട്ട, കോഴിക്കോട്‌-10, ഇടുക്കി-10, മലപ്പുറം-8, കണ്ണൂര്‍-7, പാലക്കാട്‌-5, വയനാട്‌-0 എന്നിങ്ങനെയാണ്‌ മറ്റ്‌ ജില്ലകളിലുള്ള കേസുകള്‍.
ഏറ്റവും കൂടുതല്‍ പരാതികള്‍ ഉയര്‍ന്നിട്ടുള്ളത്‌ എസ്‌ഐമാര്‍ക്കെതിരെയാണ്‌, 273 എണ്ണം. ഇതില്‍ 149 കേസുകള്‍ തിരുവനന്തപുരം ജില്ലയിലെ എസ്‌ഐമാര്‍ക്കെതിരെയാണ്‌. സംസ്ഥാന വ്യാപകമായി സിഐമാര്‍ക്കെതിരെ 77 പരാതികള്‍ ലഭിച്ചതില്‍ 48 ഉം തിരുവനന്തപുരത്തു നിന്നാണ. മറ്റ്‌ ഉദ്യോഗസ്ഥര്‍ക്കും പോലീസുകാര്‍ക്കുമെതിരെ 204 പരാതികളുണ്ട്‌. ഇതില്‍ 131 ഉം തിരുവനന്തപുരത്താണ്‌.
തിരുവനന്തപുരം ജില്ലയിലെ പരാതികളില്‍ ഏറിയപങ്കും റൂറല്‍ ജില്ലയിലെ ഉദ്യോഗസ്ഥര്‍ക്കെതിരെയാണ്‌. പോലീസ്‌ അതിക്രമങ്ങള്‍ മാത്രമല്ല ക്രിമിനല്‍ പശ്ചാത്തലമുള്ള പോലീസുകാരെക്കുറിച്ചുള്ള പരാതികളും അതോറിറ്റിയുടെ മുന്നിലുണ്ട്‌.
മനുഷ്യാവകാശലംഘനങ്ങള്‍ സംബന്ധിച്ച്‌ പോലീസിനെതിരായ പരാതികളും വ്യാപകമാണ്‌. 2012 ല്‍ മനുഷ്യാവകാശ കമ്മീഷനുമുന്നില്‍ 2984 കേസുകള്‍ ഉണ്ടായിരുന്നത്‌ 2013 ല്‍ അത്‌ 3122 ആയി ഉയര്‍ന്നിരുന്നു.
    
</TEXT>
</DOC>