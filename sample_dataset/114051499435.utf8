<DOC>
<DOCNO>114051499435.utf8</DOCNO>
<TEXT>


           തുര്‍ക്കിയില്‍ ഖനിസ്ഫോടനം: മരണം 201 ആയി    

Wednesday 14 May 2014 1:56 pm IST

ഇസ്താംബുള്‍: തുര്‍ക്കിയില്‍ കല്‍ക്കരി ഖനിയിലുണ്ടായ സ്‌ഫോടനത്തില്‍ മരിച്ചവരുടെ എണ്ണം 201 ആയി ഉയര്‍ന്നു. നിരവധി പേര്‍ ഇപ്പോഴും ഖനിയില്‍ കുടുങ്ങി കിടക്കുകയാണ്. പടിഞ്ഞാറന്‍ തുര്‍ക്കിയിലെ മനിസ പ്രവിശ്യയിലെ സോമയിലുള്ള ഖനിയിലാണ്‌ അപകടമുണ്ടായത്‌.   

സ്വകാര്യവ്യക്തിയുടെ ഉടമസ്ഥതയിലുള്ളതാണ് ഖനി. ഖനിക്കുള്ളിലെ വൈദ്യുതി തകരാറിനെ തുടര്‍ന്നാണ് സ്ഫോടനം ഉണ്ടായതെന്ന് കരുതുന്നു.  അപകടസമയത്ത് 787 പേര്‍ ഖനിയില്‍ പണിയെടുക്കുന്നുണ്ടായിരുന്നു.  സ്ഫോടനത്തെ തുടര്‍ന്നുണ്ടായ കാര്‍ബണ്‍ മോണോക്‌സൈഡ്‌ വാതകം ശ്വസിച്ചാണ്‌ കൂടുതല്‍ പേരും മരിച്ചത്. രക്ഷാപ്രവര്‍ത്തനം പുരോഗമിക്കുകയാണ്.

ഭൂമിയുടെ ഉപരിതലത്തില്‍ നിന്ന് ഏകദേശം രണ്ട് കിലോമീറ്റര്‍ താഴ്ചയിലും ഖനിയില്‍ നിന്ന് നാല് കിലോമീറ്റര്‍ അകലെയുമാണ് അപകടം നടന്നത്. രക്ഷാപ്രവര്‍ത്തനങ്ങള്‍ നടന്നുകൊണ്ടിരിക്കുകയാണ്. നാല് ടീമുകളായാണ് രക്ഷാപ്രവര്‍ത്തനങ്ങള്‍ നടത്തുന്നത്. മറ്റ് വ്യാവസായിക രാജ്യങ്ങളിലെ ഖനികളിലുള്ള സുരക്ഷാക്രമീകരണങ്ങള്‍ തുര്‍ക്കിയിലില്ലെന്നാണ് വിദഗ്ദ്ധരുടെ വിലയിരുത്തല്‍. 1992ല്‍ തുര്‍ക്കിയിലുണ്ടായ അപകടത്തില്‍ 270ഓളം ഖനിതൊഴിലാളികളാണ് മരിച്ചത്.  

    
</TEXT>
</DOC>