<DOC>
<DOCNO>114030580760.utf8</DOCNO>
<TEXT>


           മനസു പങ്കുവച്ച്‌, വെള്ളിത്തിരയിലെ നായകനും ജനനായകനും    

Wednesday 5 March 2014 10:12 pm IST

അഹമ്മദാബാദ്‌: ഒരാള്‍ വെള്ളിത്തിരയിലെ മിന്നല്‍ പ്രകടനങ്ങളിലൂടെ ആരാധക ഹൃദയങ്ങളില്‍ ഇടംപിടച്ചവന്‍. മറ്റേയാള്‍ അതുല്യമായ വീക്ഷണങ്ങളിലൂടെയും വികസന മാതൃകകളിലൂടെയും ഭരണ നിപുണതയിലൂടെയും ജനമനസുകളെ കീഴടക്കിയ വ്യക്തിത്വവും. അവരിരുവരും ഇന്നലെ തമ്മില്‍ കണ്ടു. മനസ്‌ പങ്കുവച്ചു. ഒരുപാട്‌ രാഷ്ട്രീയ ചിത്രങ്ങളില്‍ കിടിലന്‍ ഡയലോഗുകളാല്‍ വില്ലന്‍മാരെ വിറകൊള്ളിച്ച നായകവേഷങ്ങള്‍ എടുത്തണിഞ്ഞ നടന്‍ സുരേഷ്‌ ഗോപിയും ഇന്ത്യന്‍ രാഷ്ട്രീയത്തിലെ യഥാര്‍ത്ഥ ജനനായകനായ നരേന്ദ്ര മോദിയും തമ്മില്‍ കണ്ടപ്പോള്‍ അത്‌ അപൂര്‍വ്വങ്ങളില്‍ അപൂര്‍വ്വമായ സംഗമമായിമാറി. ഗുജറാത്ത്‌ മുഖ്യമന്ത്രിയും ബിജെപിയുടെ പ്രധാനമന്ത്രി സ്ഥാനാര്‍ത്ഥിയുമായ മോദി സമൂഹത്തിലെ വിവിധ തുറകളിലുള്ളവരോട്‌ രാജ്യത്തെക്കുറിച്ചുള്ള തന്റെ പ്രതീക്ഷകളും സ്വപ്നങ്ങളും ഇതിനകം പങ്കുവച്ചുകഴിഞ്ഞു. അതിന്റെ ഭാഗമായിരുന്നു മലയാളത്തിന്റെ പൊന്‍താരവുമായുള്ള ആശയവിനിമയവും. ട്വിറ്ററിലൂടെ മോദി തന്നെയാണ്‌ കൂടിക്കാഴ്ച്ചയുടെ വിവരം പുറത്തുവിട്ടത്‌. ട്വിറ്ററില്‍ മോദി ഇങ്ങനെ കുറിച്ചു, " മലയാളത്തിലെ ശ്രദ്ധേയ സിനിമാ താരം സുരേഷ്ഗോപിയുമായുള്ള കൂടിക്കാഴ്ച വിസ്മയകരമായിരുന്നു."
മോദിക്കൊപ്പം ചെലവിട്ട നിമിഷങ്ങളില്‍ രാഷ്ട്രീയ ഡയലോഗുകള്‍ക്കൊന്നും സുരേഷ്‌ ഗോപി സ്ഥാനം നല്‍കിയില്ല. കേരളത്തെക്കുറിച്ചായിരുന്നു പ്രധാന സംസാരം. വിഴിഞ്ഞം പദ്ധതി, തിരുവനന്തപുരത്തെ ഹൈക്കോടതി ബഞ്ച്‌, റെയില്‍വേ വികസനം എന്നീ കാര്യങ്ങള്‍ താരം എടുത്തുകാട്ടി. ദക്ഷിണേന്ത്യന്‍ സിനിമ നേരിടുന്ന പ്രശ്നങ്ങളെക്കുറിച്ചും വിശദീകരിച്ചു. കലയോടും സംസ്കാരത്തോടുമുള്ള ഇന്ത്യന്‍ ജനതയുടെ അഭിനിവേശം പ്രതിഫലിപ്പിക്കുന്ന തരത്തില്‍ ദൂരദര്‍ശനെ കൂടുതല്‍ കാര്യക്ഷമതയുള്ള മാധ്യമമാക്കണമെന്നും മോദിയോട്‌ സുരേഷ്‌ ഗോപി അഭ്യര്‍ത്ഥിച്ചു. ഒരു മണിക്കൂര്‍ നീണ്ട ചര്‍ച്ചയ്ക്കുശേഷമാണ്‌ മോദിയും സുരേഷ്‌ ഗോപിയും പിരിഞ്ഞത്‌
കൂടിക്കാഴ്ചയുടെ വീഡിയോ ഇവിടെ കാണാം

</TEXT>
</DOC>