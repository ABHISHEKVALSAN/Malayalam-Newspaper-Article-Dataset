<DOC>
<DOCNO>114013171918.utf8</DOCNO>
<TEXT>


           ഇന്റര്‍നെറ്റ്‌ കല്‍ക്കി അവതാരമായി മാറുന്നു: പ്രൊഫ.എംജിഎസ്‌    

Friday 31 January 2014 10:24 am IST

പൂക്കോട്‌(കല്‍പ്പറ്റ): വാര്‍ത്താവിനിമയരംഗത്ത്‌ വിസ്ഫോടനം സൃഷ്ടിച്ച കംപ്യൂട്ടറും ഇന്റര്‍നെറ്റും മനുഷ്യജീവിതത്തിനു ഭീഷണിയായ കല്‍ക്കി അവതാരമായി മാറുകയാണെന്ന്‌ പ്രൊഫ. എ.ജി.എസ്‌.നാരായണന്‍. സംസ്ഥാന ശാസ്ത്ര കോണ്‍ഗ്രസില്‍ പി.ടി.ഭാസ്കരപ്പണിക്കര്‍ അനുസ്മരണപ്രഭാഷണം നടത്തുകയായിരുന്നു അദ്ദേഹം. 
ഇന്റര്‍നെറ്റിലൂടെയുള്ള ചിത്ര-വാര്‍ത്താ സഞ്ചാരം പുതുതലമുറയില്‍ സൃഷ്ടിക്കുന്ന സംഘടിതാഘാതം വിപത്തായി തീരുകയാണ്‌. ഈ യാഥാര്‍ഥ്യം രാഷ്ട്രീയ നേതാക്കളും ഭരണാധികാരികളും തിരിച്ചറിയുന്നില്ല. വെബ്‌ അഡിക്ഷന്‍ എന്ന മഹാമാരിയുടെ പ്രളയപ്പാച്ചിലില്‍പ്പെട്ട കുട്ടികള്‍ എവിടെയെത്തുമെന്ന്‌ ആര്‍ക്കും തിട്ടമില്ല. ഒരുപക്ഷേ, മലകളും പുഴകളും ഇല്ലാതാകുന്നതിനേക്കാള്‍ വലിയ ആപത്താണ്‌ കുടുംബജീവിതവും ലൈംഗികനിയന്ത്രണവും ബോധമനസിന്റെ സംരക്ഷണവും ഇല്ലാതാകുന്നതിലൂടെ സംഭവിക്കാനിരിക്കുന്നത്‌, എംജിഎസ്‌ പറഞ്ഞു. 
ശാസ്ത്രത്തിന്റെ തിരിച്ചടി, പ്രകൃതിയുടെ പകപോക്കല്‍, വിജ്ഞാനത്തിന്റെ അനിയന്ത്രിതമായ വിന്യാസത്തില്‍നിന്നുണ്ടാകുന്ന പ്രതിസന്ധി എന്നിവയില്‍നിന്ന്‌ മോചനമുണ്ടാകുമോ എന്ന്‌ സംശയമാണ്‌. ചെറുതും വലുതുമായ രാജ്യങ്ങളും ശക്തികളും അവയുടെ ചെറിയ തര്‍ക്കങ്ങളില്‍ മുഴുകിയിരിക്കുമ്പോള്‍ എല്ലാറ്റിനെയും ഗ്രസിച്ച്‌ മായ്ച്ചുകളയുന്ന ലാവയുടെ കാര്‍മേഘങ്ങളാണ്‌ ഇന്‍ര്‍നെറ്റിന്റെ ആകാശത്തില്‍ ഉരുണ്ടുകൂടുന്നതെന്ന്‌ അദ്ദേഹം വിശദീകരിച്ചു. 
ബ്രിട്ടീഷ്‌ ഭരണത്തിനുകീഴില്‍ മലബാര്‍ ഡിസ്ട്രിക്ട്‌ ബോര്‍ഡ്‌ പ്രസിഡന്റ്‌ എന്ന നിലയില്‍ സ്തുത്യര്‍ഹമായ സേവനമാണ്‌ ഭാസ്കരപ്പണിക്കര്‍ കാഴ്ചവെച്ചതെന്ന്‌ എംജിഎസ്‌ അനുസ്മരിച്ചു. ലളിതജീവിതവും കുലീനമായ പെരുമാറ്റവും സേവനസന്നദ്ധതയും അഴിമതിയെക്കുറിച്ചുള്ള അറിവില്ലായ്മയും ശാസ്ത്രത്തിലുള്ള കമ്പവും അദ്ദേഹത്തിന്റെ സവിശേഷതകളായിരുന്നു. ഇന്ത്യന്‍ സയന്‍സ്‌ കോണ്‍ഗ്രസിന്റെ മാതൃകയില്‍ 1989 മുതല്‍ നടത്തുന്ന സംസ്ഥാന ശാസ്ത്ര കോണ്‍ഗ്രസിന്റെ സ്ഥാപകനുമാണ്‌ ഭാസ്കരപ്പണിക്കര്‍. ഭൗതിക ശാസ്ത്രത്തിന്റെ മാനവിക മൂല്യങ്ങളിലേക്ക്‌ ജനശ്രദ്ധ ആകര്‍ഷിക്കാന്‍ അദ്ദേഹത്തിനു കഴിഞ്ഞു. ഈ വഴിയില്‍ ശാസ്ത്രലോകം ഇനിയും ഏറെ ദൂരം മുന്നോട്ടുപോകേണ്ടതുണ്ടെന്നും -പ്രൊഫ.എം.ജി.എസ്‌ പറഞ്ഞു. 

    
</TEXT>
</DOC>