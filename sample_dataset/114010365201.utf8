<DOC>
<DOCNO>114010365201.utf8</DOCNO>
<TEXT>


           സബ്സിഡി സിലിണ്ടര്‍ 12 ആക്കുന്നത് പരിഗണനയില്‍ : ചിദംബരം    

Friday 3 January 2014 2:51 pm IST

ന്യൂദല്‍ഹി: സബ്സിഡിയോടെ പ്രതിവര്‍ഷം നല്‍കുന്ന പാചകവാതക സിലിണ്ടറുകളുടെ എണ്ണം ഉയര്‍ത്തിയേക്കുമെന്ന് റിപ്പോര്‍ട്ട്. സബ്സിഡി സിലിണ്ടറുകളുടെ എണ്ണം ഒമ്പതില്‍ നിന്ന് പന്ത്രണ്ടായി ഉയര്‍ത്തണമെന്ന ആവശ്യം സര്‍ക്കാര്‍ പരിഗണിച്ചുവരുന്നതായി ധനമന്ത്രി പി. ചിദംബരം അറിയിച്ചു.

ഗ്യാസ് വില വര്‍ദ്ധന എണ്ണ കമ്പനികള്‍ നടപ്പാക്കിയിട്ടില്ലെന്നാണ് കരുതുന്നതെന്നും മന്ത്രിസഭാ യോഗത്തിനു ശേഷം ചിദംബരം പറഞ്ഞു. കോണ്‍ഗ്രസ് മുഖ്യമന്ത്രിമാരുടെ ആവശ്യം പരിഗണിച്ചാണ് സബ്‌സിഡി സിലിണ്ടറുകളുടെ എണ്ണം കൂട്ടാന്‍ ആലോചിക്കുന്നത്. കോണ്‍ഗ്രസ് മുഖ്യമന്ത്രിമാരുടെ സമ്മേളനം ഇത്തരമൊരു ആവശ്യം മുന്നോട്ടുവെച്ചിരുന്നതായും ധനമന്ത്രി പറഞ്ഞു. 

നേരത്തെ സബ്സിഡി സിലിണ്ടറുകളുടെ എണ്ണം ആറായി കുറയ്ക്കാന്‍ തീരുമാനിച്ചിരുന്നു. ഇതിനെതിരെ പ്രതിഷേധം ഉയര്‍ന്നപ്പോഴാണ് സബ്സിഡി സിലിണ്ടറുകളുടെ എണ്ണം ഒമ്പതാക്കിയത്. ആധാര്‍ ബന്ധിപ്പിക്കാന്‍ സംസ്ഥാനങ്ങള്‍ക്ക് കൂടുതല്‍ സാവകാശം നല്‍കാന്‍ തയ്യാറാണ്. എല്ലാവരെയും ആധാറിലേക്ക് മാറാന്‍ പ്രേരിപ്പിക്കുകയാണ്. അതോടെ വ്യാജ കണക്ഷനുകളും സബ്‌സിഡി ചോര്‍ച്ചയും ഇല്ലാതാകുമെന്നും ചിദംബരം പറഞ്ഞു.

പാചകവാതക സിലിണ്ടറുകളുടെ വില വര്‍ധിപ്പിച്ച തീരുമാനം എണ്ണക്കമ്പനികള്‍ യഥാര്‍ഥത്തില്‍ നടപ്പാക്കിയിട്ടുണ്ടോ എന്ന കാര്യത്തില്‍ സംശയമുണ്ടെന്നും ചിദംബരം പറഞ്ഞു.
    
</TEXT>
</DOC>