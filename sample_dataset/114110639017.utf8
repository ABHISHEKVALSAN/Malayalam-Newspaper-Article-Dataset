<DOC>
<DOCNO>114110639017.utf8</DOCNO>
<TEXT>


           ബാറുടമകള്‍ ഇന്ന് കൂടുതല്‍ തെളിവുകള്‍ നല്‍കും: മാണി ശരിക്കും കുരുങ്ങി    

Thursday 6 November 2014 11:06 pm IST

        കൊച്ചി: കൂടുതല്‍ തെളിവുകളുണ്ടെന്ന വെളിപ്പെടുത്തലുമായി ബാര്‍ ഉടമകള്‍ രംഗത്തെത്തിയതോടെ ബാര്‍കോഴ പ്രശ്‌നത്തില്‍ കെ.എം. മാണിയുടെ നില കൂടുതല്‍ പരുങ്ങലിലായി. അധിക തെളിവുകള്‍ ഇന്ന് വിജിലന്‍സിനു കൈമാറുമെന്നും ബാറുടകള്‍ വ്യക്തമാക്കി. അന്വേഷണ ഉദ്യോഗസ്ഥര്‍ക്കു മുന്നില്‍ ഹാജരായി കോഴയിടപാട് ആദ്യം വെളിപ്പെടുത്തിയ ബിജു രമേശ് തെളിവുകള്‍ നല്‍കും.

യുഡിഎഫിലും മാണിക്കെതിരെ മുസ്ലിംലീഗ് ശക്തമായ നിലപാടുമായി രംഗത്തുവരുന്നതായാണ് സൂചന. കൂടുതല്‍ തെളിവുകള്‍ പുറത്തുവിടുമെന്നും മാണിക്കെതിരെ നിയമപോരാട്ടം ശക്തമാക്കുമെന്നും ബാറുടമകള്‍ വെളിപ്പെടുത്തിയതിനു പിന്നാലെ കെ.എം. മാണി മുഖ്യമന്ത്രി ഉമ്മന്‍ ചാണ്ടി, ആഭ്യന്തരമന്ത്രി രമേശ്് ചെന്നിത്തല എന്നിവരുമായി ആലുവ ഗസ്റ്റ് ഹൗസില്‍ കൂടിക്കാഴ്ച നടത്തി. കോഴ പ്രശ്‌നത്തില്‍ ലീഗ് നിലപാടിനെതിരെ മാണി കോണ്‍ഗ്രസ് നേതൃത്വത്തെ പ്രതിഷേധം അറിയിച്ചതായാണ് വിവരം.

കൂടുതല്‍ തെളിവുകള്‍ പുറത്തുവന്നാല്‍ കെ.എം. മാണിയെ മന്ത്രിസഭയില്‍ നിന്ന് ഒഴിവാക്കി അന്വേഷണം നടത്തുന്നതാകും മുന്നണിയുടെ പ്രതിഛായക്ക് നല്ലതെന്ന അഭിപ്രായമാണ് ലീഗിനുള്ളത്. കെപിസിസി പ്രസിഡന്റ് വി.എം. സുധീരനും ഇതേ അഭിപ്രായമാണ്. ഈ സാഹചര്യത്തിലാണ് ഉമ്മന്‍ ചാണ്ടിയും ചെന്നിത്തലയുമായി മാണി കൂടിക്കാഴ്ച നടത്തിയത്. ഇരുവരും മാണിയെ അനുനയിപ്പിക്കുന്ന നിലപാടാണ് യോഗത്തില്‍ സ്വീകരിച്ചത്. പക്ഷേ വരുംദിവസങ്ങളില്‍ യുഡിഎഫിലും കോണ്‍ഗ്രസിനുള്ളിലും പ്രശ്‌നം കൂടുതല്‍ രൂക്ഷമാകാനാണ് സാധ്യത.

മുഖ്യമന്ത്രി ഉമ്മന്‍ചാണ്ടി ഇന്നലെ അഡ്വക്കേറ്റ് ജനറലുമായും പ്രശ്‌നം ചര്‍ച്ചചെയ്തു. ബാറുടമകള്‍ കോടതിയെ സമീപിച്ചാല്‍ എന്തുനിലപാട് സ്വീകരിക്കണമെന്ന കാര്യം മുഖ്യമന്ത്രി എ ജിയുമായി ചര്‍ച്ചചെയ്തതായാണ് വിവരം.

കെ.എം. മാണി പണംവാങ്ങിയതിന് തെളിവുകളുണ്ടെന്ന നിലപാടില്‍ ഉറച്ചുനില്‍ക്കുകയാണ് ബാറുടമകളുടെ സംഘടനയായ ബാര്‍ ഹോട്ടല്‍ അസോസിയേഷന്‍. ആരോപണം ഉന്നയിച്ച ബിജു രമേശിന് പൂര്‍ണ്ണപിന്തുണ നല്‍കുമെന്ന് കൊച്ചിയില്‍ ചേര്‍ന്ന അസോസിയേഷന്‍ യോഗം വ്യക്തമാക്കി. നിയമപോരാട്ടം നടത്തുന്നതിന് അഞ്ചംഗ സമിതിയെയും അസോസിയേഷന്‍ ചുമതലപ്പെടുത്തി. ഇത്തരം തട്ടിപ്പുകള്‍ ഇനിയും ആവര്‍ത്തിക്കാതിരിക്കാനാണ് താന്‍ പോരാട്ടം നടത്തുന്നതെന്നും വെളിപ്പെടുത്തലിനെ തുടര്‍ന്ന് തനിക്ക് ഭീഷണിയുണ്ടെന്നും ബിജു രമേശ് പറഞ്ഞു. മറ്റുചില നേതാക്കള്‍ക്കെതിരെയും അസോസിയേഷന്‍ യോഗത്തില്‍ അംഗങ്ങള്‍ പരാതി ഉന്നയിച്ചിട്ടുണ്ട്. ഇക്കാര്യത്തിലും അസോസിയേഷന്‍ സ്വന്തം നിലക്ക് അന്വേഷണം നടത്തും.
    
</TEXT>
</DOC>