<DOC>
<DOCNO>114111642124.utf8</DOCNO>
<TEXT>


           മെട്രോ റെയില്‍: ഭൂമി വിട്ടുതരാത്തവരുടെ പ്ലോട്ടുകള്‍ ഏറ്റെടുക്കുമെന്ന് കളക്ടര്‍    

Sunday 16 November 2014 9:42 pm IST

        കാക്കനാട്: മെട്രോറെയില്‍ പദ്ധതിക്ക് ഭൂമി വിട്ടുതരാത്തവരുടെ പ്ലോട്ടുകള്‍ ഉടമയുടെ അനുമതിയില്ലാതെതന്നെ ഏറ്റെടുക്കുന്ന നടപടിതുടരും. വന്‍കിട ബിസിനസ് ഗ്രൂപ്പുകളുടെ ഭൂമി വിട്ടുകിട്ടാനുണ്ട്.

ഇവര്‍ക്കെതിരെ വരുംദിവസങ്ങളില്‍ ബലംപയോഗിച്ച് സ്ഥലമേറ്റെടുക്കുമെന്ന് ജില്ലാ കളക്ടര്‍ എം.ജി. രാജമാണിക്യം പറഞ്ഞു. പലതവണ ഇവരുമായി ഭൂമിവില സംബന്ധിച്ച് നടത്തിയ ചര്‍ച്ച പരാജയപ്പെട്ടതിനെ തുടര്‍ന്നാണ് ബലം പ്രയോഗിക്കല്‍ നടപടിയിലേക്ക് നീങ്ങുന്നത്.

ഇടപ്പള്ളി പത്തടിപ്പാലം മെട്രോറെയില്‍ സ്‌റ്റേഷനു വേണ്ട 20 സെന്റ് സ്ഥലമാണ് ആദ്യമായി ബലപ്രയോഗത്തിലൂടെ ജില്ലാ ഭരണകൂടം ഏറ്റെടുത്തത്. സ്ഥലം വിട്ടുകൊടുക്കാന്‍ ഉടമ തയ്യാറാകാത്തതിനെ തുടര്‍ന്ന് മെട്രോറെയില്‍ ഡെപ്യുട്ടി കളക്ടര്‍ പി. ശോഭനയുടെ നേതൃത്വത്തിലുള്ള ഉദ്യോഗസ്ഥ സംഘം ഗേറ്റ് പൊളിച്ച് അകത്തു കടന്നു മഹസര്‍ തയാറാക്കി സ്ഥലമേറ്റെടുത്തതായി പ്രഖ്യാപിക്കുകയായിരുന്നു.

ഭൂമി ഉടനടി തന്നെ കെഎംആര്‍എല്ലിന് കൈമാറിയിരുന്നു. ഇപ്പോള്‍ അവിടെ ജോലികള്‍ നടന്നുകൊണ്ടിരിക്കുന്നു. ലാന്‍ഡ് അക്വിസിഷന്‍ ആക്ടിലെ 17ാം വകുപ്പ് പ്രയോഗിച്ചാണ് ബലം പ്രയോഗിച്ചുള്ള സ്ഥലമേറ്റെടുക്കല്‍.
    
</TEXT>
</DOC>