<DOC>
<DOCNO>114071414586.utf8</DOCNO>
<TEXT>


           സര്‍ക്കാരിന് ഭീകരവാദികളെ സഹായിക്കുന്ന നിലപാട്- വി. മുരളീധരന്‍    

Monday 14 July 2014 10:02 pm IST

        കോഴിക്കോട്: ഹൈക്കോടതി ജീവപര്യന്തം ശിക്ഷ ശരിവെച്ച മാറാട് കൂട്ടക്കൊലകേസിലെ 22 പ്രതികള്‍ക്ക് ജാമ്യം ലഭിക്കുന്നതിന് സഹായകമായ നിലപാടാണ് സംസ്ഥാന സര്‍ക്കാര്‍ സുപ്രീംകോടതിയില്‍ സ്വീകരിച്ചതെന്ന് ബി.ജെ.പി. സംസ്ഥാന പ്രസിഡന്റ് വി.മുരളീധരന്‍ പത്രസമ്മേളനത്തില്‍ ആരോപിച്ചു. പ്രതികള്‍ക്ക് ജാമ്യം നല്‍കരുതെന്ന് ഒറ്റവാക്കില്‍ പറഞ്ഞതിന് ശേഷം ഉപാധികളോടെ ജാമ്യം ലഭിക്കുന്നതിന് സഹായകരമായ നിലപാടാണ് സര്‍ക്കാര്‍ എടുത്തതെന്നും അദ്ദേഹംചൂണ്ടിക്കാട്ടി. ഭീകരവാദത്തിനെതിരെ കര്‍ശനമായ നിലപാട് എടുക്കുന്നുവെന്നാണ് ജനങ്ങളുടെ മുമ്പാകെ സംസ്ഥാന സര്‍ക്കാര്‍ പറയുന്നത്. എന്നാല്‍ ഭീകരവാദികളെ സഹായിക്കുന്ന നിലപാടാണ് സര്‍ക്കാര്‍ സ്വീകരിക്കുന്നത്. ഇക്കാര്യത്തില്‍ കോണ്‍ഗ്രസ്സ് ഇരട്ടത്താപ്പ് കാണിക്കുകയാണ്.  നിരവധി ക്രിമിനല്‍ കേസുകളില്‍ പ്രതിയായ പിഡിപി നേതാവ് അബ്ദുള്‍ നാസര്‍ മദനിയുടെ കാര്യത്തിലും സംസ്ഥാന സര്‍ക്കാര്‍ ഇതേ നിലപാടാണ് സ്വീകരിച്ചതെന്നും അദ്ദേഹം കൂട്ടിച്ചേര്‍ത്തു.
    
</TEXT>
</DOC>