<DOC>
<DOCNO>114032586047.utf8</DOCNO>
<TEXT>


           അഴഗിരിയെ ഡി‌എം‌കെ പുറത്താക്കി    

Tuesday 25 March 2014 2:14 pm IST

ചെന്നൈ:  ഡിഎംകെയില്‍ നിന്ന് കരുണാനിധിയുടെ മകനും മുന്‍ കേന്ദ്രമന്ത്രിയുമായ എം.കെ അഴഗിരിയെ പുറത്താക്കി. പാര്‍ട്ടിവിരുദ്ധ പ്രവര്‍ത്തനങ്ങളെ തുടര്‍ന്നാണ് നടപടി. പാര്‍ട്ടി അധ്യക്ഷന്‍ എം കരുണാനിധിയാണ് ഇക്കാര്യം അറിയിച്ചത്. പാര്‍ട്ടി വിരുദ്ധ നടപടികള്‍ ആരോപിച്ച് ജനുവരിയിലാണ് അഴഗിരിയെ പാര്‍ട്ടിയില്‍ നിന്നും സസ്‌പെന്‍ഡ് ചെയ്തത്. എന്നാല്‍ സസ്‌പെന്‍ഡ് ചെയ്തിട്ടും പാര്‍ട്ടിക്കെതിരായ പ്രവര്‍ത്തനം തുടരുന്ന പശ്ചാത്തലത്തിലാണ് അഴഗിരിയെ പാര്‍ട്ടിയില്‍ നിന്നും പുറത്താക്കുന്നതെന്ന് ഡിഎംകെ അറിയിച്ചു. 

പണച്ചാക്കുകള്‍ക്കാണ് ഡി.എം.കെ തെരഞ്ഞെടുപ്പില്‍ സീറ്റു നല്‍കിയതെന്നായിരുന്നു സ്ഥാനാഎത്ഥിപ്പട്ടിക പുറത്തിറക്കിയപ്പോള്‍ അഴഗിരി പ്രതികരിച്ചത്. തെരഞ്ഞെടുപ്പില്‍ പാര്‍ട്ടിക്ക് തിരിച്ചടി നേരിടുമെന്നും അദ്ദേഹം പറഞ്ഞു. വിജയകാന്ത് നേതൃത്വം നല്‍കുന്ന എംഡിഎംകെയുമായി സഖ്യത്തിലേര്‍പ്പെടാനുള്ള ഡിഎംകെ തീരുമാനത്തിനെതിരെ പരസ്യമായി പ്രതികരിച്ചതിനെ തുടര്‍ന്നാണ് അഴഗിരിയെ പാര്‍ട്ടിയില്‍ നിന്നും സസ്‌പെന്‍ഡ് ചെയ്തത്. 

നേരത്തെ അനര്‍ഹമായ സ്ഥാനമാനങ്ങള്‍ വഹിച്ചതിന്റെ പേരില്‍ അഴഗിരിയുടെ അഞ്ച് വിശ്വസ്തരെ പാര്‍ട്ടിയില്‍ നിന്നും സസ്‌പെന്‍ഡ് ചെയ്തിരുന്നു. അഴഗിരിയുടെ ശക്തികേന്ദ്രമായ ഡിഎംകെ മധുരഘടകം നേതൃത്വം പിരിച്ചുവിട്ടതോടെയാണ് പാര്‍ട്ടിയില്‍ പ്രശ്‌നങ്ങള്‍ ആരംഭിച്ചത്. ഇതോടെ അഴഗിരിയുടെ വിശ്വസ്തര്‍ക്ക് സ്ഥാനമാനങ്ങള്‍ നഷ്ടമാകുകയും തല്‍സ്ഥാനത്ത് കരുണാനിധിയുടെ തന്നെ മകനായ എംകെ സ്റ്റാലിന്റെ വിശ്വസ്തരെ നിയമിക്കുകയും ചെയ്തിരുന്നു.

1989ലാണ് അഴഗിരി മധുരയിലേക്ക് തന്റെ പ്രവര്‍ത്തനമേഖല മാറ്റുന്നത്. അന്ന് അദ്ദേഹം പാര്‍ട്ടിയില്‍ യാതൊരു ചുമതലയും വഹിച്ചിരുന്നില്ല.  2008ല്‍ മൂന്ന് ഉപതിരഞ്ഞെടുപ്പുകളില്‍ വിജയം നേടിയതോടെയാണ് അഴഗിരി ശ്രദ്ധാകേന്ദ്രമായത്. തിരുമംഗലത്ത് ഡി.എം.കെ വന്‍ മാര്‍ജിനില്‍ വിജയിച്ചതോടെ 2009ലെ ലോക്‌സഭാ തിരഞ്ഞെടുപ്പില്‍ മധുരയില്‍ നിന്ന് ഡി.എം.കെ അഴഗിരിക്ക് സീറ്റു നല്‍കി. തുടര്‍ന്ന് അദ്ദേഹം കേന്ദ്ര സര്‍ക്കാരില്‍ ക്യാബിനിറ്റ് മന്ത്രിയായി.  
    
</TEXT>
</DOC>