<DOC>
<DOCNO>114013171917.utf8</DOCNO>
<TEXT>


           തിരുവഞ്ചൂര്‍ എറണാകുളത്തെ ക്രിമിനല്‍ ജില്ലയാക്കി: മുസ്തഫ    

Friday 31 January 2014 10:23 am IST

കൊച്ചി: തിരുവഞ്ചൂര്‍ രാധാകൃഷ്ണന്‍ എറണാകുളം ജില്ലയെ ക്രിമിനല്‍ ജില്ലയാക്കിയതായി മുന്‍മന്ത്രിയും കോണ്‍ഗ്രസ്‌ നേതാവുമായ ടി.എച്ച്‌. മുസ്തഫ. തിരുവഞ്ചൂര്‍ ആഭ്യന്തരമന്ത്രി യായിരുന്നപ്പോഴാണ്‌ ജില്ലയില്‍ ക്രിമിനല്‍സംഘങ്ങള്‍ സജീവമായത്‌. ജില്ലയിലെ പോലീസ്‌-മാഫിയ ബന്ധത്തെക്കുറിച്ച്‌ സമഗ്രമായ അന്വേഷണം നടത്തണമെന്ന്‌ മുസ്തഫ പത്രസമ്മേളനത്തില്‍ ആവശ്യപ്പെട്ടു.
സംസ്ഥാനത്ത്‌ പൊതുവിതരണരംഗം താറുമാറായതായും മുസ്തഫ ആരോപിച്ചു. എഫ്സിഐയില്‍ നിന്ന്‌ എടുക്കുന്ന അരിയല്ല റേഷന്‍കടകള്‍ വഴി വില്‍ക്കുന്നത്‌. മൂവാറ്റുപുഴ കേന്ദ്രീകരിച്ച്‌ റേഷന്‍ കരിഞ്ചന്ത നടക്കുന്നതായും അദ്ദേഹം പറഞ്ഞു. കൊച്ചിയിലെ കാന്‍സര്‍ സെന്ററിന്‌ സംസ്ഥാനസര്‍ക്കാര്‍ 50 കോടിയും കേന്ദ്രസര്‍ക്കാര്‍ നൂറ്‌ കോടിയും അനുവദിക്കണമെന്ന്‌ ആവശ്യപ്പെട്ട അദ്ദേഹം സംസ്ഥാന ബജറ്റ്‌ എറണാകുളം ജില്ലയെ പൂര്‍ണമായും അവഗണിച്ചതായും ചൂണ്ടിക്കാട്ടി. റബര്‍വില ഇടിയുന്നതിന്‌ പിന്നില്‍ ടയര്‍ലോബിയാണെന്നും മുസ്തഫ പറഞ്ഞു.

</TEXT>
</DOC>