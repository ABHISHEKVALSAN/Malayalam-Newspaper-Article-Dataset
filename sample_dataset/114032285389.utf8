<DOC>
<DOCNO>114032285389.utf8</DOCNO>
<TEXT>


           സിഎംപി പിളര്‍ന്നു    

Saturday 22 March 2014 9:45 pm IST

തൃശൂര്‍: ഇരുപത്തിയെട്ട്‌ വര്‍ഷമായി നിലനിന്നിരുന്ന ബന്ധം ഉപേക്ഷിച്ച്‌ സി എം പിയിലെ അരവിന്ദാക്ഷന്‍ വിഭാഗം യുഡിഎഫ്‌ വിടാന്‍ തീരുമാനിച്ചു. ഇടതുപക്ഷ ഐക്യം സംരക്ഷിക്കുന്നതാനായി ഇനി എല്‍ഡിഎഫിനൊപ്പം ചേര്‍ന്ന്‌ പ്രവര്‍ത്തിക്കാനാണ്‌ തീരുമാനമെന്നും നേതാക്കള്‍ അറിയിച്ചു. യുഡിഎഫ്‌ വിടുന്നതിന്റെ ഭാഗമായി പാര്‍ട്ടി വഹിക്കുന്ന ഔദ്യോഗിക സ്ഥാനങ്ങളെല്ലാം രാജിവയ്ക്കും. യുഡിഎഫില്‍ ചെറുപാര്‍ട്ടികള്‍ക്ക്‌ രക്ഷയില്ല. ഇത്രയും കാലം മുന്നണി മര്യാദ പാലിക്കാന്‍ വേണ്ടി സഹിച്ചു മുന്നണിയില്‍ തുടരുകയായിരുന്നു. കോണ്‍ഗ്രസിലെ ഒരു വിഭാഗം തങ്ങളുടെ പാര്‍ട്ടിയില്‍ ഭിന്നിപ്പുണ്ടാക്കി പാര്‍ട്ടിയെ പിളര്‍ത്താന്‍ കരുക്കള്‍ നീക്കിയിരുന്നതായി നേതാക്കള്‍ ചൂണ്ടിക്കാട്ടി. യുഡിഎഫില്‍ കേരള കോണ്‍ഗ്രസ്‌ എമ്മിനും മുസ്ലീം ലീഗിനും മാത്രമേ നിലനില്‍പ്പുള്ളൂവെന്നും ചെറുപാര്‍ട്ടികളെ തമ്മിലടിപ്പിച്ച്‌ ഇല്ലാതാക്കാനാണ്‌ കോണ്‍ഗ്രസിലെ ഒരു വിഭാഗം ശ്രമിച്ചതെന്നും കെ ആര്‍ അരവിന്ദാക്ഷനും എം കെ കണ്ണനും പറഞ്ഞു. സിഎംപിയുടെ ജില്ലാ സെക്രട്ടറിയെ തീരുമാനിക്കുന്നത്‌ കോണ്‍ഗ്രസുകാരാണെന്ന സ്ഥിതിയില്‍ കാര്യങ്ങളെത്തിയപ്പോഴാണ്‌ മുന്നണി വിട്ട്‌ എല്‍ഡിഎഫിനൊപ്പം ചേരാന്‍ തീരുമാനിച്ചതെന്നും ഇക്കാര്യം ഇടതുമുന്നണി നേതാക്കളുമായി അടുത്തുതന്നെ ചര്‍ച്ച ചെയ്യുമെന്നും നേതാക്കള്‍ അറിയിച്ചു. ഇടതുമുന്നണിയിലേക്ക്‌ പോകുന്നത്‌ നിരുപാധികമായിരിക്കുമെന്നും ഏതെങ്കിലും തരത്തിലുള്ള ഉപാധികള്‍ മുന്നോട്ടു വെയ്ക്കില്ലെന്നും തെരഞ്ഞെടുപ്പ്‌ പ്രചാരണത്തില്‍ എല്‍ഡിഎഫിനൊപ്പം നില്‍ക്കുമെന്നും നേതാക്കള്‍ അറിയിച്ചു. 
ഇന്നലെ തൃശൂരില്‍ ചേര്‍ന്ന കേന്ദ്ര കൗണ്‍സില്‍ യോഗത്തിലും പിബി യോഗത്തിലും യുഡിഎഫ്‌ വിടാനുള്ള അന്തിമ തീരുമാനത്തിലെത്തുകയായിരുന്നു. 30ന്‌ തൃശൂരില്‍ ചേരുന്ന സംസ്ഥാന കണ്‍വെന്‍ഷനില്‍ തീരുമാനം ഔദ്യോഗികമായി പ്രഖ്യാപിക്കുമെന്നും നേതാക്കള്‍ അറിയിച്ചു. ഇന്നലെ ചേര്‍ന്ന കേന്ദ്ര കൗണ്‍സില്‍ യോഗത്തില്‍ 131 പേരിലെ 80 പേരും പങ്കെടുത്തതായി നേതാക്കള്‍ അറിയിച്ചു. 9 അംഗ പൊളിറ്റ്‌ ബ്യൂറോയിലെ 7 പേര്‍ യോഗത്തില്‍ പങ്കെടുത്തതായും നേതാക്കള്‍ പറഞ്ഞു. പാട്യം രാജന്‍ ചില ആരോഗ്യപരമായ കാരണങ്ങളാല്‍ പങ്കെടുക്കാന്‍ കഴിയില്ലെന്ന്‌ അറിയിച്ചിരുന്നതായി നേതാക്കള്‍ ചൂണ്ടിക്കാട്ടി. 
പാര്‍ട്ടി തീരുമാനമനുസരിച്ച്‌ കാപ്പെക്സ്‌ ചെയര്‍മാന്‍ സ്ഥാനം എം.കെ.കണ്ണനും സംസ്ഥാന സഹകരണ ബാങ്ക്‌ വൈസ്‌ ചെയര്‍മാന്‍ സ്ഥാനം ജി.സുഗുണനും രാജിവയ്ക്കും. എന്നാല്‍ തദ്ദേശഭരണ സ്ഥാനങ്ങളിലെ അംഗങ്ങല്‍ രാജിവയ്ക്കേണ്ടതില്ലെന്നാണ്‌ പാര്‍ട്ടിയുടെ തീരുമാനമെന്നും നേതാക്കള്‍ ചൂണ്ടിക്കാട്ടി. എം.എച്ച്‌.ഷാരിയാന്‍, ടി.സി വിജയന്‍, ജി സുഗുണന്‍ എന്നവിവരും പത്രസമ്മേളനത്തില്‍ പങ്കെടുത്തു. 
    
</TEXT>
</DOC>