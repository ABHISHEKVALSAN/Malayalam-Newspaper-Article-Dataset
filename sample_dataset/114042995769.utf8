<DOC>
<DOCNO>114042995769.utf8</DOCNO>
<TEXT>


           കല്‍പ്പടവുകള്‍ പഴയകാല അവശേഷിപ്പു മാത്രം    

Tuesday 29 April 2014 10:20 pm IST

തിരുവനന്തപുരം: ശ്രീ പത്മനാഭ സ്വാമി ക്ഷേത്രത്തില്‍ കണ്ട കല്‍പ്പടവുകള്‍ പഴയകാല നിര്‍മ്മാണത്തിന്റെ അവശിഷ്ടം മാത്രമാണെന്നും രഹസ്യപാതയല്ലെന്നും എഎസ്‌ഐ. രണ്ടു മീറ്റര്‍ 40 സെന്റീമീറ്ററിലുള്ള മൂന്നു കല്‍പടവുകള്‍ മാത്രമേ ഇവിടെ കണ്ടെത്താന്‍ കഴിഞ്ഞുള്ളൂ. ഈ പടവുകള്‍ ഭൂമിക്കടിയിലേക്കോ ക്ഷേത്രത്തിലേക്കോ നീളുന്നില്ല. മൂന്നു പടവുകള്‍ മാത്രമാണുള്ളതെന്ന്‌ പുരാവസ്തു വകുപ്പ്‌ നടത്തിയ ഖാനനത്തല്‍ ബോധ്യമായി.
അതിനിടെ, ശ്രീ പദ്മനാഭസ്വാമി ക്ഷേത്ര നടത്തിപ്പു കമ്മിറ്റിയിലെ സര്‍ക്കാര്‍ പ്രതിനിധിയായി ജില്ലാ കളക്ടര്‍ ബിജു പ്രഭാകറിനെ ശുപാര്‍ശചെയ്തു. സുപ്രീംകോടതി നിയോഗിച്ച ജഡ്ജി കെ.പി. ഇന്ദിരയുടെ നേതൃത്വത്തിലുള്ള അഞ്ചംഗ ഭരണ സമിതിയിലാണ്‌ ബിജു പ്രഭാകര്‍ ഉള്‍പ്പെടുക. ദേവസ്വംമന്ത്രിയും മുഖ്യമന്ത്രിയും ചേര്‍ന്നാണ്‌ തീരുമാനമെടുത്തത്‌. സര്‍ക്കാര്‍ പ്രതിനിധി ജില്ലാ ജഡ്ജിക്കു കൂടി സ്വീകാര്യനാകണമെന്നിരിക്കെ അന്തിമതീരുമാനം എടുക്കേണ്ടത്‌ ജഡ്ജിയാണ്‌. അധികാരം ഏറ്റ ജില്ലാജഡ്ജി ഇന്നലെയും ശ്രീ പദ്മാനാഭസ്വാമി ക്ഷേത്രത്തിലെത്തി. 
ജീവനക്കാര്‍ക്കു ശമ്പളം നല്‍കുന്നതിനുള്ള പേപ്പറുകള്‍ ശരിയാക്കാന്‍ ക്ഷേത്രം മാനേജര്‍ വേണുഗോപാലിനു വേണ്ട നിര്‍ദേശങ്ങളും കെ.പി ഇന്ദിര നല്‍കി. അമിക്കസ്‌ ക്യൂറി ഗോപാല്‍ സുബ്രഹ്മണ്യം സുപ്രീംകോടതിയില്‍ സമര്‍പ്പിച്ച റിപ്പോര്‍ട്ടില്‍ ആവശ്യപ്പെട്ടതു പോലെ നിലവിലെ ക്ഷേത്രം എക്സിക്യൂട്ടീവ്‌ ഓഫീസറെയും അഡ്മിനിസ്ട്രേഷന്‍ ഓഫീസറെയും മാറ്റി പകരം പുതിയ എക്സിക്യൂട്ടീവ്‌ ഓഫീസറെ നിയോഗിച്ചിരുന്നു. തിരുവനന്തപുരം മുന്‍ ജില്ലാ കളക്ടര്‍ കൂടിയായ കെ.എന്‍. സതീഷാണ്‌ പുതിയ എക്സിക്യൂട്ടീവ്‌ ഓഫീസര്‍. തെരഞ്ഞെടുപ്പു ഡ്യൂട്ടി കഴിഞ്ഞ്‌ അദ്ദേഹം ചുമതല ഏല്‍ക്കും വരെ ക്ഷേത്ര ഭരണകാര്യങ്ങള്‍ ക്ഷേത്രമാനേജര്‍ നിര്‍വഹിക്കണമെന്നാണ്‌ ജില്ലാ ജഡ്ജി പറഞ്ഞിരിക്കുന്നത്‌. 
ക്ഷേത്രവുമായി ബന്ധപ്പെട്ട അക്കൗണ്ടുകള്‍, പാസ്‌ ബുക്കുകള്‍, ഫയലുകള്‍, കമ്പ്യൂട്ടര്‍ രേഖകള്‍ എല്ലാം ജഡ്ജി വിശദമായി ഇന്നലെ പരിശോധിച്ചു. നിലവറകളിലെ സ്വത്തിന്റെ കണക്കെടുപ്പ്‌ പുനരാരംഭിക്കുന്നതു സംബന്ധിച്ച്‌ എക്സിക്യൂട്ടീവ്‌ ഓഫീസറും സര്‍ക്കാര്‍ പ്രതിനിധിയും ഭരണസമിതിയില്‍ എത്തിയാലുടന്‍ തീരുമാനിക്കും.
ക്ഷേത്രസ്വത്തുമായി ബന്ധപ്പെട്ടുള്ള വിവാദങ്ങള്‍ ചൂടുപിടിച്ചു നില്‍ക്കുന്ന സാഹചര്യത്തില്‍ ക്ഷേത്രത്തിന്റെ വടക്കേനടയില്‍ കണ്ട പടവുകളുടെ കൂടുതല്‍ വിവരങ്ങള്‍ അറിയുന്നതിനു വേണ്ടിയുള്ള ഖാനനം അവസാനിച്ചു. ഇനി പടിഞ്ഞാറേ ഭാഗത്തു കണ്ടെത്തിയ ഇഷ്ടിക കൊണ്ടും വെട്ടുകല്ലുകള്‍ കൊണ്ടും നിര്‍മ്മിച്ച കല്‍പടവുകള്‍ ഇന്നുമുതല്‍ ഖാനനംനടത്തിത്തുടങ്ങുമെന്നു പുരാവസ്തു ഉത്ഖനന വിഭാഗം മേധാവി ബി. മോഹനചന്ദ്രന്‍ പറഞ്ഞു. ഈ പടവുകള്‍ മറ്റൊന്നിനെയും സൂചിപ്പിക്കുന്നില്ലെന്നാണ്‌ കണ്ടെത്തല്‍. പണ്ടുകാലത്തുണ്ടായിരുന്ന കെട്ടിടങ്ങളുടെയും കൊട്ടാരങ്ങളുടെയും ബാക്കി ഭാഗമാകാനേ ഇടയുള്ളൂ. 
ഇവിടെ നിന്നും ശേഖരിച്ച മണ്ണ്‌ അരിച്ചു നോക്കിയപ്പോള്‍ ചില പുരാതന വസ്തുക്കള്‍ കണ്ടെത്തിയിരുന്നു. കൂടുതല്‍ പരിശോധനയ്ക്കായി മണ്ണു ശേഖരിക്കാന്‍ കഴിഞ്ഞിട്ടില്ല. കഴിഞ്ഞ ദിവസം തലസ്ഥാനത്തു പെയ്ത ശക്തമായ മഴയില്‍ മണ്ണ്‌ ചെളിയായി മാറിയതാണു കാരണം. പടിഞ്ഞാറേ ഭാഗത്തു കണ്ട കല്‍ക്കെട്ടുകള്‍ നീളുന്നുണ്ടോ എന്നറിയാന്‍ ഇന്ന്‌ ഒരു മീറ്റര്‍ നീളത്തില്‍ കുഴിക്കുന്നുണ്ട്‌. ഇവിടെ നിന്നും സാമ്പിള്‍ ശേഖരിച്ച്‌ ജിയോളജി വകുപ്പിന്റെ സഹായത്തോടെ പരിശോധിക്കും. 
    
</TEXT>
</DOC>