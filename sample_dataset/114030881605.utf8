<DOC>
<DOCNO>114030881605.utf8</DOCNO>
<TEXT>


           സാംസ്കാരിക നായകരുടെ ധര്‍മരോഷത്തിന്‌ ഇരട്ടമുഖം: ധീവരസഭ     

Saturday 8 March 2014 9:38 pm IST

        കൊല്ലം: അപകീര്‍ത്തിക്കെതിരെ അഹിംസാധിഷ്ഠിത സമീപനം സ്വീകരിച്ചിട്ടുള്ള അമൃതാനന്ദമയി മഠം ജനാധിപത്യ സ്ഥാപനങ്ങളെ ബഹുമാനിക്കുന്നതുകൊണ്ടാണ്‌ ജൂഡീഷ്യറിയെ സമീപിച്ചതെന്നും ആധ്യാത്മിക അച്ചടക്കരാഹിത്യവും ഫാസിസവും മഠത്തിനെതിരെ ആരോപിക്കുന്ന സാംസ്കാരിക നായകരും ചാനലില്‍ ചര്‍ച്ച നടത്തുന്നവരും ഇക്കാര്യം തിരിച്ചറിയണമെന്നും ധീവരസഭ സംസ്ഥാന പ്രസിഡന്റ്‌ അഡ്വ. കെ.കെ. രാധാകൃഷ്ണന്‍ പറഞ്ഞു.
ഗെയ്‌ല്‌ ട്രെഡ്‌വെലിന്റെ പുസ്തകത്തില്‍ ഉന്നയിച്ചിട്ടുള്ള ആരോപണങ്ങള്‍ വിശ്വസനീയമെന്ന്‌ സ്വയം ബോധ്യപ്പെടാതെയാണ്‌ ചാനല്‍ ഇന്റര്‍വ്യു നടത്തിയത്‌. ചാനലിന്റെ പ്രത്യയശാസ്ത്രപരമായ വിരുദ്ധവീക്ഷണങ്ങളും രാഷ്ട്രീയ ആഭിമുഖ്യവും ഇന്റര്‍വ്യുവില്‍ പ്രകടമാണ്‌. ആഗ്രഹിക്കുന്ന ഉത്തരം കിട്ടുന്നതരത്തില്‍ ചോദ്യങ്ങള്‍ ഉന്നയിച്ച്‌ വിദേശവനിതയെ ഹൈജാക്ക്‌ ചെയ്യുകയായിരുന്നു. മാധ്യമധര്‍മം പൂര്‍ണമായും അവഗണിച്ചു. മാധ്യമത്തിന്റെ സ്വാതന്ത്ര്യത്തിന്‍മേല്‍ കടന്നുകയറ്റം ആരോപിക്കുന്നവര്‍ പ്രസ്തുത ചാനല്‍ മാധ്യമ നിഷ്പക്ഷത പാലിച്ചിട്ടുണ്ടോയെന്ന്‌ പരിശോധിക്കണം.
ചാലക്കുടിയിലെ ധ്യാനകേന്ദ്രവുമായി ബന്ധപ്പെട്ട വെളിപ്പെടുത്തലുകള്‍, സിസ്റ്റര്‍ ജെസ്മിയുടെ പരാമര്‍ശങ്ങള്‍, രാഷ്ട്രീയ പ്രതിയോഗിയെ ക്വട്ടേഷന്‍ നല്‍കി ക്രൂരമായി വധിച്ച സംഭവം, സമാന സ്ഥാപനങ്ങളെ സംബന്ധിച്ച്‌ ഉയര്‍ന്നുവന്ന ആരോപണങ്ങള്‍ തുടങ്ങിയ കാര്യങ്ങളില്‍ നിശബ്ദരായവര്‍ ഭരണകൂട നിശബ്ദതയ്ക്കും മുഖ്യധാരാ മാധ്യമ നിശബ്ദതയ്ക്കുമെതിരെ ഇപ്പോള്‍ രംഗത്ത്‌ വരുന്നത്‌ അപലപനീയമാണ്‌. നിലപാടുകളില്‍ വിഭാഗീയത ആരോപിക്കാവുന്ന സാഹചര്യം ഒഴിവാക്കുവാന്‍ സാംസ്കാരിക നായകര്‍ക്കും ചാനലിനും ബാധ്യതയുണ്ട്‌. ഒരു വക്കീല്‍ നോട്ടീസില്‍ പരിഭ്രാന്തരാകുന്നവര്‍ വരുംദിനങ്ങളില്‍ സ്വീകരിക്കുന്ന ഭ്രാന്തമായ നിലപാടുകള്‍ ഊഹിക്കുവാന്‍ കഴിയുമെന്നും ഇന്റര്‍വ്യു ചെയ്യാനുള്ള സ്വാതന്ത്ര്യംപോലെ അപകീര്‍ത്തി തടയാനുള്ള സ്വാതന്ത്ര്യവും ജനാധിപത്യ അവകാശങ്ങളുടെ ഭാഗമാണെന്നും രാധാകൃഷ്ണന്‍ പറഞ്ഞു.
വിവേകമുള്ളവരുടെ നിഷ്പക്ഷതയില്‍ അരിശം കൊള്ളുന്നവര്‍ ഭൂകമ്പവും സുനാമിയും പോലുള്ള ഭുഖണ്ഡാന്തര ദുരന്തങ്ങളില്‍പ്പോലും മഠം നല്‍കിയ സേവനം കണ്ടില്ലെന്ന്‌ നടിച്ചവരാണ്‌. 
പ്രായോഗികവാദിയായ മുഖ്യമന്ത്രിയുടെ അനുകൂല പ്രതികരണംപോലും അപഹാസ്യമെന്ന്‌ ചാനല്‍ ചര്‍ച്ചയില്‍ ആക്ഷേപിച്ചവര്‍ സ്വയം പരിഹാസ്യരാവുകയാണ്‌. അറിയാനുള്ള അവകാശം സ്ഥാപിക്കുന്നത്‌ ആരോപണവിധേയരുടെ മനുഷ്യാവകാശങ്ങള്‍ മാനിച്ചുകൊണ്ടാകണം. തെളിയിക്കപ്പെടുംവരെ കുറ്റാരോപിതര്‍ നിരപരാധികളാണെന്ന നിയമതത്ത്വം സാംസ്കാരികനായകരും ചാനല്‍ ചര്‍ച്ച നടത്തുന്നവരും മറക്കരുത്‌. സുതാര്യവും നിയമവിധേയവുമായി പ്രവര്‍ത്തിക്കുന്ന മഠത്തിനെ ദുരുദ്ദേശപരമായി അപകീര്‍ത്തിപ്പെടുത്തുന്നതിനുള്ള സംഘടിത നീക്കത്തില്‍നിന്ന്‌ ബന്ധപ്പെട്ടവര്‍ പിന്‍തിരിയണമെന്ന്‌ രാധാകൃഷ്ണന്‍ ആവശ്യപ്പെട്ടു.
    
</TEXT>
</DOC>