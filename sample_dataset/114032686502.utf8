<DOC>
<DOCNO>114032686502.utf8</DOCNO>
<TEXT>


           അഭയ കൊല്ലപ്പെട്ടിട്ട്‌ 22 വര്‍ഷം അപമാനംപേറി സിബിഐ    

Wednesday 26 March 2014 10:03 pm IST

        കോട്ടയം: സിസ്റ്റര്‍ അഭയ കൊല്ലപ്പെട്ടിട്ട്‌ ഇന്ന്‌ 22 വര്‍ഷം. ഇരുപത്തിയൊന്നു വര്‍ഷമായി കൊലപാതകം അന്വേഷിക്കുന്നത്‌ സിബിഐയാണ്‌.. 17 വര്‍ഷം വേണ്ടിവന്നു രണ്ട്‌ പാതിരിമാരും ഒരു കന്യസ്ത്രീയും അറസ്റ്റിലാകാന്‍. അവരിപ്പോള്‍ ജാമ്യത്തിലുമാണ്‌. 
അഭയകേസിന്റെ നാള്‍വഴികള്‍ പരിശോധിച്ചാല്‍സിബിഐയുടെ വിശ്വാസ്യത ചോദ്യചെയ്യപ്പെടും . കോടതികളുടെ നിശിതവിമര്‍ശനങ്ങള്‍ക്കും കുറ്റപ്പെടുത്തലുകള്‍ക്കും മറുപടി നല്‍കാന്‍ കഴിയാതെ അപമാനഭാരത്തിലാണ്‌ സിബിഐ. 
തെളിവു നശിപ്പിക്കുന്നതില്‍ പങ്കാളിത്തമുള്ള ഒന്‍പത്‌ ഉദ്യോഗസ്ഥര്‍ക്കെതിരെ പുനരന്വേഷണം നടത്താന്‍ കഴിഞ്ഞാഴ്ച ഹൈക്കോടതി ഉത്തരവിട്ടതാണ്‌ സിബിഐയ്ക്ക്‌ ഏറ്റ അവസാന തിരിച്ചടി. ഒരു കൊലക്കേസിന്റെ അന്വേഷണം രണ്ടു പതിറ്റാണ്ടിലേറെയായി സിബിഐയെപ്പോലുള്ള ഏജന്‍സിയുടെ കീഴില്‍ തുടരുന്നുവെന്നത്‌ ഇന്ത്യന്‍ കുറ്റാന്വേഷണ രംഗത്തെ ആദ്യ സംഭവവുമാണ്‌.
കോട്ടയം നഗരമദ്ധ്യത്തിലെ പയസ്‌ ടെന്ത്‌ കോണ്‍വെന്റിലെ കിണറ്റില്‍ സിസ്റ്റര്‍ അഭയയുടെ മൃതദേഹം കണ്ടെത്തുന്നത്‌ 1992 മാര്‍ച്ച്‌ 27ന്‌ രാവിലെയാണ്‌. 31ന്‌ മരണം കൊലപാതകമാണെന്ന്‌ ആരോപിച്ച്‌ അന്നത്തെ കോട്ടയം മുനിസിപ്പല്‍ ചെയര്‍മാന്‍ ചെറിയാന്‍ മടുക്കാനി പ്രസിഡന്റും ജോമോന്‍ പുത്തന്‍പുരയ്ക്കല്‍ കണ്‍വീനറുമായി ആക്ഷന്‍ കൗണ്‍സില്‍ രൂപീകരിച്ചു. ആക്ഷന്‍ കൗണ്‍സിലിന്റെ നീക്കങ്ങളാണ്‌ സിബിഐ അന്വേഷണത്തിലേക്ക്‌ എത്തിയത്‌. 
ലോക്കല്‍ പോലീസ്‌ 17 ദിവസവും ക്രൈംബ്രാഞ്ച്‌ ഒന്‍പതര മാസവും അന്വേഷിച്ച്‌ അഭയ ആത്മഹത്യചെയ്തതാണെന്ന്‌ റിപ്പോര്‍ട്ട്‌ നല്‍കി. തുടര്‍ന്ന്‌ സര്‍ക്കാരിന്റെ ശുപാര്‍ശപ്രകാരം 1993 മാര്‍ച്ച്‌ 29നാണ്‌ സിബിഐ കേസന്വേഷണം ഏറ്റെടുത്തത്‌. പ്രത്യേക സംഘത്തിനുകീഴില്‍ അന്വേഷണം നടന്നു വരുന്നതിനിടെ ഇതിലുള്‍പ്പെട്ട ഡിവെവഎസ്പി വര്‍ഗീസ്‌ തോമസ്‌ രാജിവച്ചു. അദ്ദേഹം നടത്തിയ വെളിപ്പെടുത്തലുകള്‍ സിബിഐയെക്കുറിച്ച്‌ ജനങ്ങളില്‍ അതുവരെയുണ്ടായിരുന്ന വിശ്വാസ്യത തകിടം മറിക്കുന്നതായിരുന്നു. അഭയയുടെ മരണം കൊലപാതകമാണ്‌, പക്ഷേ പ്രതികളെ പിടികൂടാന്‍ സാധിക്കുന്നില്ലെന്ന്‌ കാണിച്ച്‌ 1996 ഡിസംബര്‍ 6, 1999 ജൂലൈ 12, 2005 ആഗസ്റ്റ്‌ 30 എന്നീ തീയതികളിലായി മൂന്നു പ്രാവശ്യം അന്വേഷണം അവസാനിപ്പിക്കുവാന്‍ കോടതിയുടെ അനുമതിതേടി. എറണാകുളം ചീഫ്‌ ജുഡീഷ്യല്‍ മജിസ്ട്രറ്റ്‌ കോടതിയില്‍ നല്‍കിയ അന്തിമറിപ്പോര്‍ട്ടുകള്‍ തള്ളിക്കളഞ്ഞ്‌ പുരന്വേഷണത്തിന്‌ ഉത്തരവിടുകയാണ്‌ കോടതി ചെയ്തത്‌. 
ഡിവൈഎസ്പി നന്ദകുമാറിന്റെ നേതൃത്വത്തിലുള്ള സിബിഐയുടെ കേരളാ യൂണിറ്റാണ്‌ 2008 നവംബര്‍ 18ന്‌ രണ്ട്‌ പാതിരിമാരും ഒരു കന്യാസ്ത്രീയും ഉള്‍പ്പെടെയുള്ള മൂന്നംഗസംഘത്തെ അറസ്റ്റു ചെയ്തത്‌. പ്രതിപ്പട്ടികയില്‍ ഉള്‍പ്പെട്ടിരുന്ന അഭയകേസ്‌ എഫ്‌ഐആര്‍ രജിസ്റ്റര്‍ ചെയ്ത എഎസ്‌ഐ വി.വി. അഗസ്റ്റിന്‍ നവം. 25ന്‌ ചങ്ങനാശേരിയിലെ വീട്ടുവളപ്പില്‍ മരിച്ച നിലയില്‍ കണ്ടെത്തി. 
ഇതേ തുടര്‍ന്ന്‌ അറസ്റ്റിലായ ഫാ. തോമസ്‌ കോട്ടൂര്‍, ഫാ.ജോസ്‌ പൂതൃക്കയില്‍, സിസ്റ്റര്‍ സെഫി എന്നിവര്‍ക്കെതിരെ കുറ്റപത്രം നല്‍കി വിചാരണ ആരംഭിക്കാനിരിക്കെയാണ്‌ തെളിവുനശിപ്പിക്കലുമായി ബന്ധപ്പെട്ട്‌ അന്നത്തെ ക്രൈംബ്രാഞ്ച്‌ എസ്പി കെ.ടി. മൈക്കിള്‍, ആര്‍ഡിഒ കിഷോര്‍ എന്നിവരുള്‍പ്പെടെ 9 ഉദ്യോഗസ്ഥരുടെ പങ്ക്‌ അന്വേഷിക്കാന്‍ ഹൈക്കോടതി കഴിഞ്ഞ ദിവസം ഉത്തരവിട്ടത്‌.
കെ.ഡി. ഹരികുമാര്‍

</TEXT>
</DOC>