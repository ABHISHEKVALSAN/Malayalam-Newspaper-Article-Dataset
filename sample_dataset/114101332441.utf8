<DOC>
<DOCNO>114101332441.utf8</DOCNO>
<TEXT>


           വൈക്കം ക്ഷേത്രകലാപീഠം അവഗണനയില്‍    

Monday 13 October 2014 10:16 pm IST

        കോട്ടയം: വൈക്കം ക്ഷേത്രകലാപീഠം അക്കാദമി ദേവസ്വം അധികൃതരുടെ അഗവണനയില്‍ വീര്‍പ്പുമുട്ടുന്നു. തിരുവിതാംകൂര്‍ ദേവസ്വം ബോര്‍ഡിന്റെ കീഴില്‍ ക്ഷേത്രാനുഷ്ഠാനങ്ങളിലും കലകളിലും പ്രാവീണ്യമുള്ളവരെ സൃഷ്ടിച്ചെടുക്കുകയും ഈരംഗത്ത് കൂടുതല്‍ പഠനഗവേഷ ണങ്ങള്‍ നടത്തുക എന്നതായിരുന്നു ഈ സ്ഥാപനത്തിന്റെ ആരംഭകാലത്തെ ലക്ഷ്യങ്ങള്‍.

മൂന്നുപതിറ്റാണ്ടു പിന്നിടുമ്പോള്‍ ലക്ഷ്യത്തില്‍ എത്തുവാന്‍ കഴിഞ്ഞില്ല എന്ന് മാത്രമല്ല അതിജീവനത്തിന് തന്നെ വിഷമിക്കുകയാണ്. വൈക്കം ക്ഷേത്രകലാപീഠത്തിന്റെ കീഴില്‍ ആറ്റിങ്ങലില്‍ തുടങ്ങിയ സബ്‌സെന്റര്‍ നിര്‍ത്തലാക്കുവാന്‍ ദേവസ്വം ബോര്‍ഡ് തീരുമാനിച്ചു കഴിഞ്ഞു. പിരപ്പന്‍കോട് കോയിക്കല്‍ കൊട്ടാരത്തില്‍ പ്രവര്‍ത്തിച്ചിരുന്ന കലാപീഠത്തില്‍ ഈ വര്‍ഷം മുതല്‍ പ്രവേശനം നടത്തേണ്ടതില്ലല്ലെന്ന ഉത്തരവിറങ്ങികഴിഞ്ഞു. ഇനി വൈക്കത്ത് മാത്രമാണ് കലാപീഠമുള്ളത്.

80കളില്‍ കേരളത്തിലെ ക്ഷേത്രങ്ങളിലെ മാസാടിയന്തരം, ആട്ടവിശേഷങ്ങള്‍ അടക്കമുള്ള കാര്യങ്ങളില്‍ പാണ്ഡിത്യമുള്ള കലാകാരന്മാര്‍ ആവശ്യത്തിന് ലഭ്യമല്ലായിരുന്നു. ഈ സാഹചര്യത്തെ മറികടക്കുന്നതിനായി അന്നത്തെ ദേവസ്വംബോര്‍ഡ് പ്രസിഡന്റ് ടി.എന്‍ ഉപേന്ദ്രനാഥക്കുറുപ്പ്, അംഗങ്ങളായ കെ. ശങ്കരന്‍ നായര്‍, എന്‍. കുഞ്ഞുരാമന്‍ എന്നിവര്‍ മുന്‍കൈ എടുത്താണ് 'വൈക്കം ക്ഷേത്രകലാപീഠം അക്കാദമി' എന്ന സ്ഥാപനം ആരംഭിച്ചത്.
തുടക്കത്തില്‍ ക്ഷേത്രങ്ങളിലെ നാലമ്പലത്തിനുള്ളിലെ താന്ത്രിക ക്രിയകളോടനുബന്ധിച്ച് നടക്കേണ്ട ക്ഷേത്രകലകള്‍ അഭ്യസിപ്പിക്കുകയായിരുന്നു ലക്ഷ്യം.

അതുകൊണ്ടുതന്നെ ശംഖ്, ചെണ്ട, തിമില, ഇടയ്ക്ക, കൊമ്പ്, മദ്ദളം, കുറുംകുഴല്‍, ഇലത്താളം തുടങ്ങിയവയായിരുന്നു പാഠ്യവിഷയങ്ങള്‍. ആദ്യകാലത്ത് ദേവസ്വം അധികൃതരുടെയും ഭക്തജനസമൂഹത്തിന്റെയും ഉത്സാഹപൂര്‍വ്വമായ ഇടപെടലുകളുടെ ഫലമായി കൊട്ടിപ്പാടിസേവ, സോപാനസംഗീതം, അഷ്ടപദി, കളമെഴുത്തുംപാട്ടും പാഠ്യപദ്ധതിയില്‍ ഉള്‍പ്പെടുത്തി.

86 ല്‍ ചാക്യാര്‍കൂത്ത്, ഓട്ടന്‍തുള്ളല്‍, കഥകളി എന്നീ ക്ഷേത്രകലകളില്‍ ഉപരിപഠനത്തിനുള്ള കാര്യമായ ശ്രമങ്ങള്‍ നടന്നെങ്കിലും വിജയിച്ചില്ല. ഇപ്പോള്‍ വൈക്കത്ത് 164 വിദ്യാര്‍ത്ഥികള്‍ പഠിക്കുന്നുണ്ട്. 15 നും 20 നും ഇടയില്‍ പ്രായമുള്ള പത്താംക്ലാസ് പാസായ ഹിന്ദുവിദ്യാര്‍ത്ഥികള്‍ക്കാണ് പ്രവേശനം നല്‍കുക. പ്രവേശനം ലഭിക്കുന്നവര്‍ക്ക് താമസവും ഭക്ഷണവും ദേവസ്വം ബോര്‍ഡ് ഏര്‍പ്പെടുത്തിയിട്ടുണ്ട്. ഇതിനെല്ലാം പരിമിതമായ സൗകര്യങ്ങള്‍ മാത്രമാണുള്ളത്. മൂന്നാംവര്‍ഷ വിദ്യാര്‍ത്ഥികള്‍ക്ക് മാത്രമാണ് താമസസ്ഥലത്ത് കട്ടില്‍ അനുവദിച്ചിട്ടുള്ളത്. ബാക്കി വിദ്യാര്‍ത്ഥികള്‍ തറയില്‍ പുല്‍പ്പായ വിരിച്ചാണ് ഉറങ്ങുന്നത്.

വെളുപ്പിന് നാല് മുതല്‍ 6 വരെയുള്ള സാധകത്തോടെ ക്ലാസുകള്‍ ആരംഭിക്കുന്ന ഇവിടെ നിലവാരമുള്ള ക്ലാസ്മുറികള്‍ ഇപ്പോഴുമില്ല. വൈക്കം മഹാദേവക്ഷേത്രത്തിന്റെ ചുറ്റുമതിലിനുള്ളിലുള്ള ഊട്ടുപു രയുടെയും മറ്റും ആളൊഴിഞ്ഞ സ്ഥലങ്ങളിലാണ് ക്ലാസുകള്‍ നടക്കുന്നത്. നിലവാരമുള്ള ക്ലാസ് മുറികള്‍ സജ്ജീകരിക്കുന്നതിന് ദേവസ്വംബോര്‍ഡ് തയ്യാറാകാത്തതില്‍ വ്യാപകപരാതിയാണ് ഉയരുന്നത്. സാമ്പത്തിക ബാധ്യതയാണിതിന് തടസ്സമായി ദേവസ്വം ബോര്‍ഡ് പറയുന്ന ന്യായം.

വൈക്കത്തെ ക്ഷേത്രകലാപീഠത്തിലെ അധ്യാപകരുടെയും ഉപദേശക സമിതിയംഗങ്ങളായ തിരുവിഴ ജയശങ്കര്‍, പെരുവനം കുട്ടന്‍മാരാര്‍, നീലംപേരൂര്‍ മധുസൂദനന്‍നായര്‍, ഡോ. എച്ച് സദാശിവപിള്ള, പ്രിന്‍സിപ്പാള്‍ ഉമ്മത്ത് രാമന്‍കുട്ടി നായര്‍, കലാപീഠം മാനേജര്‍ എന്നിവരുടെയും ശ്രമഫലമായി വിദ്യാര്‍ത്ഥികള്‍ക്കുള്ള പാഠ്യപുസ്തകം തയ്യാറാക്കി വരികയാണ്. മേളാഭ്യസനത്തിലെ വായ്താരികളും, കൊട്ടിപ്പാടിസേവയുടെ സമയരാഗങ്ങളും (ഓരോപൂജകള്‍ക്കുമുള്ള കീര്‍ത്തനങ്ങള്‍) പ്രതിപാദിക്കുന്ന പുസ്തകങ്ങള്‍ നിലവില്‍ ലഭ്യമല്ല. വൈക്കം ക്ഷേത്രകലാപീഠം അക്കാദമി തയ്യാറാക്കുന്ന പുസ്തകത്തില്‍ ഇതെല്ലാം ഉള്‍ക്കൊള്ളിച്ചിട്ടുണ്ടെന്ന് അധികൃതര്‍ അവകാശപ്പെടുന്നു.

കൂടാതെ ക്ഷേത്രസംബന്ധിയായ മാസാടിയന്തിരം, ഉത്സവാദി ആട്ട വിശേഷങ്ങളും ഈ പുസ്തകത്തിലുണ്ട്.

സാംസ്‌കാരിക നിറവോടുകൂടിയ കേരളത്തിലെ വിനോദ സഞ്ചാര മേഖലയ്ക്ക് വലിയ സംഭാവനകള്‍ ചെയ്യുന്നത് ഈ ക്ഷേത്രകലകള്‍ ആണ്. വിദ്യാഭ്യാസ വകുപ്പ് മനസുവച്ചാല്‍ ഇവിടുത്തെ വിദ്യാര്‍ത്ഥികള്‍ക്ക് ഔപചാരിക വിദ്യാഭ്യാസം തുടരുന്നതിനുള്ള സാഹചര്യമുണ്ട്. എന്നാല്‍ ഈ തരത്തിലുള്ള വികസന പ്രവര്‍ത്തനങ്ങള്‍ക്ക് വേണ്ടത്ര ശ്രദ്ധപതിപ്പിക്കാന്‍ അധികൃതര്‍ മനസുവെച്ചിട്ടില്ല. തിരുവിതാംകൂര്‍ ദേവസ്വംബോര്‍ഡും ദേവസ്വം വകുപ്പും ഇതിനുവേണ്ടി മുന്‍കൈ എടുക്കണമെന്നാണ് ക്ഷേത്രകലാസ്വാദക സമൂഹവും, ഭക്തജനങ്ങളും ആവശ്യപ്പെടുന്നത്.
    
</TEXT>
</DOC>