<DOC>
<DOCNO>114051399351.utf8</DOCNO>
<TEXT>


           കമ്മീഷന്‌ ചെലവ്‌ 3426 കോടി രൂപ; ആകെ ചെലവഴിച്ചത്‌ 42,000 കോടി    

Tuesday 13 May 2014 11:39 pm IST

ന്യൂദല്‍ഹി: രാജ്യത്ത്‌ ഒന്‍പത്‌ ഘട്ടങ്ങളിലായി തെരഞ്ഞെടുപ്പ്‌ നടത്തിയതിന്‌ തെരഞ്ഞെടുപ്പ്‌ കമ്മീഷന്‍ ചെലവാക്കിയത്‌ 3426 കോടി രൂപ. 2009ലേക്കാള്‍ 131 ശതമാനത്തിന്റെ വര്‍ദ്ധന. കഴിഞ്ഞ തവണ തെരഞ്ഞെടുപ്പ്‌ ചെലവ്‌ 1483 കോടി രൂപയായിരുന്നു.
രാജ്യത്തെ മൊത്തം തെരഞ്ഞെടുപ്പ്‌ ചെലവ്‌ 30,000 കോടി രൂപയോളമാകുമെന്നാണ്‌ കരുതിയിരുന്നത്‌. എന്നാല്‍ ഒരു സ്ഥാനാര്‍ത്ഥിക്ക്‌ ചെലവഴിക്കാവുന്ന പരമാവധി തുക 40 ലക്ഷത്തില്‍ നിന്നും 70 ലക്ഷമാക്കി വര്‍ദ്ധിപ്പിച്ചതോടെ ഇത്തവണ 42,000 കോടി രൂപയായി ചെലവ്‌ ഉയരും. വിവിധ രാഷ്ട്രീയ പാര്‍ട്ടികള്‍ ഉള്‍പ്പെടെ പ്രചാരണ രംഗത്ത്‌ ചെലവാക്കുന്ന പണത്തിന്റെ കണക്കാണിത്‌. 2012ലെ അമേരിക്കന്‍ പ്രസിഡന്റ്‌ തെരഞ്ഞെടുപ്പിനേക്കാള്‍ വലിയ തെരഞ്ഞെടുപ്പ്‌ ചെലവാണ്‌ ഇന്ത്യയില്‍ ഇത്തവണ ഉണ്ടായിരിക്കുന്നത്‌. 
ഔദ്യോഗിക തെരഞ്ഞെടുപ്പ്‌ ചെലവുകള്‍ ഇത്രയധികം വര്‍ദ്ധിച്ചതിന്‌ ന്യായീകരണവുമായി തെരഞ്ഞെടുപ്പ്‌ കമ്മീഷന്‍ രംഗത്തെത്തിയിട്ടുണ്ട്‌. വോട്ടര്‍മാര്‍ക്ക്‌ വേണ്ടി നടത്തിയ ബോധവല്‍ക്കരണ പരിപാടികള്‍, പരസ്യ പ്രചാരണങ്ങള്‍, വോട്ടര്‍ സ്ലിപ്‌ വിതരണം തുടങ്ങിയവ ഇത്തവണ തെരഞ്ഞെടുപ്പ്‌ കമ്മീഷന്‍ നടത്തിയിരുന്നു. രാഷ്ട്രീയ പാര്‍ട്ടികള്‍ നിര്‍വഹിക്കുന്ന ഇത്തരം കാര്യങ്ങള്‍ തെരഞ്ഞെടുപ്പ്‌ കമ്മീഷന്‍ കൂടി ചെയ്തതാണ്‌ ചെലവ്‌ ക്രമാതീതമായി വര്‍ദ്ധിക്കാന്‍ കാരണം. ഒരു വോട്ടര്‍ക്ക്‌ 25 രൂപയിലധികമാണ്‌ ഇത്തവണ കമ്മീഷന്‍ ചെലവാക്കിയിരിക്കുന്നത്‌. 2009ല്‍ ഇത്‌ 12 രൂപയായിരുന്നു. 
1952ലെ ആദ്യ തെരഞ്ഞെടുപ്പില്‍ കേവലം 60 പൈസയായിരുന്നു ഒരു വോട്ടര്‍ക്ക്‌ വന്ന ചെലവ്‌. പത്തരക്കോടി രൂപയാണ്‌ ആദ്യ തെരഞ്ഞെടുപ്പ്‌ നടത്തുന്നതിന്‌ രാജ്യത്താകെ മുടക്കേണ്ടിവന്നത്‌. 
സുരക്ഷാ ഏജന്‍സികളുടെ ചെലവുകള്‍ വിവിധ സംസ്ഥാന സര്‍ക്കാരുകളുടെ ബാധ്യതയായതിനാല്‍ അത്തരം തുകയൊന്നും തെരഞ്ഞെടുപ്പ്‌ കമ്മീഷന്‌ ചെലവായതില്‍ വരുന്നില്ല. വിവിധ രാഷ്ട്രീയ പാര്‍ട്ടികള്‍ മത്സരിപ്പിച്ച കോടിപതികളായ സ്ഥാനാര്‍ത്ഥികളുള്‍പ്പെടെ കണക്കില്‍പ്പെടാത്ത പണം തെരഞ്ഞെടുപ്പ്‌ രംഗത്തേക്ക്‌ ഒഴുക്കിയതായാണ്‌ സൂചന. 
ആന്ധ്രാപ്രദേശ്‌ ഉള്‍പ്പെടെയുളള സംസ്ഥാനങ്ങളില്‍ നിന്നും തെരഞ്ഞെടുപ്പ്‌ കമ്മീഷന്‍ റെയ്ഡില്‍ പിടിച്ചെടുത്ത തുക അഞ്ഞൂറ്‌ കോടിയോളം വരുമെന്നാണ്‌ അറിയുന്നത്‌. 
    
</TEXT>
</DOC>