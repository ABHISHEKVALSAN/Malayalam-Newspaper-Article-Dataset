<DOC>
<DOCNO>114021375547.utf8</DOCNO>
<TEXT>


           പുകയില ഉത്പന്നങ്ങള്‍ നിരോധിക്കുന്ന ആദ്യ സംസ്ഥാനമായി ആസാം    

Thursday 13 February 2014 11:49 am IST

ഗുവാഹത്തി: പുകയില അടങ്ങിയ പാന്‍ മസാലയും നിക്കോട്ടിനും ഉള്‍പ്പടെയുള്ള എല്ലാ തരത്തിലെ പുകയില ഉത്പന്നങ്ങളും നിരോധിക്കുന്ന ഇന്ത്യയിലെ ആദ്യ സംസ്ഥാനമായി ആസാം മാറി. പുകയില ഉത്പന്നങ്ങള്‍ 90ശതമാനം വരെ ക്യാന്‍സര്‍ രോഗമുണ്ടാകാന്‍ കാരണമാകുന്നു എന്നതിനെ തുടര്‍ന്നാണ് ഈ നിരോധനം.

പുകയിലയുമായി ബന്ധപ്പെട്ട പരസ്യങ്ങള്‍, വ്യവസായം, വിതരണം, വില്‍പ്പന എന്നിവ പൂര്‍ണമായി സംസ്ഥാനത്ത് നിന്ന് നിരോധിച്ചിട്ടുണ്ട്.
നിയമസഭയില്‍ ഇതു സംബന്ധിച്ച ബില്ലിന് അനുമതി നല്‍കണമെന്ന് ആരോഗ്യമന്ത്രി ഹിമാന്ത ബിസ്‌വാ ശര്‍മ്മ ഗവര്‍ണര്‍ ജെ ബി പട്‌നായിക്കിനോട് ആവശ്യപ്പെട്ടിരുന്നു. ബുധനാഴ്ച്ചയാണ് ഈ വിഷയം ശ്രദ്ധയില്‍പ്പെടുത്തിയത്.

ഇന്ന് മുതലാണ് നിയമം പ്രാബല്യത്തില്‍ വരുന്നതെന്ന് ശര്‍മ്മ പറഞ്ഞു. നിരോധനം ലംഘിക്കുന്നവര്‍ക്ക് ഏഴ് വര്‍ഷം തടവും ഒരു ലക്ഷം മുതല്‍ അഞ്ച് ലക്ഷം രൂപ വരെ പിഴയും ലഭിച്ചേക്കും.

പുകയില ഉത്പന്നങ്ങളുടെ ഉപഭോഗത്തിലെ ആദ്യ വീഴ്ച്ചയ്ക്ക് 1000 രൂപയും പിന്നീടുളള ഓരോ ലംഘനത്തിനും 2000 വീതവും പിഴയടക്കണം. നിലവില്‍ 2011ല്‍ പ്രബല്യത്തില്‍ വന്ന ഭക്ഷ്യ സുരക്ഷ നിയമത്തിന്റെ കീഴിലാണ് ഈ നിരോധനം ഉള്‍പ്പെടുത്തിയിരിക്കുന്നത്.
    
</TEXT>
</DOC>