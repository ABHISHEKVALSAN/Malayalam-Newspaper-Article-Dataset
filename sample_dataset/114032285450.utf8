<DOC>
<DOCNO>114032285450.utf8</DOCNO>
<TEXT>


           പത്രികാ സമര്‍പ്പണം അവസാനിച്ചു    

Saturday 22 March 2014 10:14 pm IST

        തിരുവനന്തപുരം: ലോക്സഭ തെരഞ്ഞെടുപ്പിനുള്ള നാമനിര്‍ദേശ പത്രികാസമര്‍പ്പണം അവസാനിച്ചു. സംസ്ഥാനത്താകെ 386 സ്ഥാനാര്‍ത്ഥികളാണു പത്രിക സമര്‍പ്പിച്ചത്‌. 
മിക്ക മണ്ഡലങ്ങളിലും പ്രധാന സ്ഥാനാര്‍ത്ഥികള്‍ക്കെതിരെ അപരന്മാരുണ്ട്‌. പ്രധാന സ്ഥാനാര്‍ത്ഥികളുടെ അതേ പേരിലും സാമ്യമുള്ള പേരുകളിലും അപരന്മാരെ നിര്‍ത്തിയിട്ടുണ്ട്‌. തിരുവനന്തപുരത്തു ബെന്നറ്റ്‌ ഏബ്രഹാമിനു ബെന്നറ്റ്ബാബു എന്ന പേരിലും ഒ.രാജഗോപാലിന്‌ ടി.രാജഗോപാല്‍ എന്ന പേരിലും അപരന്മാര്‍. ആറ്റിങ്ങലില്‍ എ.സമ്പത്തിന്‌ എ. സമ്പത്ത്‌ എന്ന പേരില്‍ തന്നെ അപരനുണ്ട്‌. ഇടുക്കിയില്‍ ഇടതു സ്വതന്ത്രന്‍ ജോയ്സ്‌ ജോര്‍ജിനു ജോയ്സ്‌ വിന്‍സെന്റ്‌, ജോയ്സ്‌ ജോര്‍ജ്‌ എന്നീ പേരുകളില്‍ രണ്ട്‌ അപരന്മാരാണുള്ളത്‌. പാലക്കാട്‌ മണ്ഡലത്തിലെ യുഡിഎഫ്‌ സ്ഥാനാര്‍ത്ഥി എം.പി.വീരേന്ദ്രകുമാറിന്‌ അപരനായി വടകര ചോറോട്‌ കുനിയില്‍ മേനോന്‍തൊടിയില്‍ വീരേന്ദ്രകുമാര്‍ സ്വതന്ത്രനായി പത്രിക നല്‍കി. എല്‍ഡിഎഫ്‌ സ്ഥാനാര്‍ത്ഥി എം.ബി. രാജേഷിന്‌ അപരനില്ല. എന്നാല്‍ ശിവസേന സ്ഥാനാര്‍ത്ഥിയായി എന്‍. രാജേഷ്‌ പത്രിക നല്‍കിയിട്ടുണ്ട്‌. 
ആലത്തൂര്‍ ലോക്സഭ മണ്ഡലത്തില്‍ എല്‍ഡിഎഫ്‌ സ്ഥാനാര്‍ത്ഥി പി.കെ.ബിജുവിനു മൂന്ന്‌ അപരന്മാരാണുള്ളത്‌. ആര്‍.ബിജു, കെ.ബിജു, എ.ബിജു എന്നിവരാണ്‌ അപരന്മാര്‍. കണ്ണൂരില്‍ യുഡിഎഫ്‌ സ്ഥാനാര്‍ത്ഥി കെ.സുധാകരനും എല്‍ഡിഎഫ്‌ സ്ഥാനാര്‍ത്ഥി പി.കെ. ശ്രീമതിയക്കും ഒപ്പം രണ്ടു കെ.സുധാകരന്മാരും ഒരു പി. ശ്രീമതിയും മത്സരരംഗത്തുണ്ട്‌.
കോഴിക്കോട്‌ മണ്ഡലത്തിലാണ്‌ ഏറ്റവും കൂടുതല്‍ സ്ഥാനാര്‍ത്ഥികള്‍ പത്രിക നല്‍കിയത്‌. 25 പേരാണ്‌ ഇവിടെ മത്സരിക്കുന്നത്‌. തൊട്ടുപിന്നില്‍ തിരുവനന്തപുരം, പാലക്കാട്‌, കാസര്‍കോട്‌ മണ്ഡലങ്ങളാണ്‌. 24 പേര്‍ വീതമാണ്‌ ഇവിടങ്ങളില്‍ പത്രിക നല്‍കിയത്‌. വയനാട്‌, ചാലക്കുടി, എറണാകുളം മണ്ഡലങ്ങളില്‍ 23 വീതം സ്ഥാനാര്‍ത്ഥികളുണ്ട്‌. ആറ്റിങ്ങല്‍- 20, കൊല്ലം- 16, പത്തനംതിട്ട- 21, മാവേലിക്കര- 15, ആലപ്പുഴ- 17, കോട്ടയം- 15, ഇടുക്കി-11, തൃശൂര്‍- 19, ആലത്തൂര്‍- 15, പൊന്നാനി- 19, മലപ്പുറം- 18, വടകര- 17, കണ്ണൂര്‍- 17 എന്നിങ്ങനെയാണു മറ്റു മണ്ഡലങ്ങളില്‍ ലഭിച്ച പത്രികകളുടെ എണ്ണം. പത്രികകളുടെ സൂക്ഷമ പരിശോധന നാളെ നടക്കും. 26നാണു പത്രിക പിന്‍വലിക്കാനുള്ള അവസാന തിയതി.

    
</TEXT>
</DOC>