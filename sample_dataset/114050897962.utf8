<DOC>
<DOCNO>114050897962.utf8</DOCNO>
<TEXT>


           പുതിയ അംഗങ്ങളെ സിപിഎം സൂക്ഷ്മ പരിശോധന നടത്തും    

Thursday 8 May 2014 10:52 pm IST

        ആലപ്പുഴ: സിപിഎമ്മിനുള്ളില്‍ തീവ്രവാദികള്‍ അംഗത്വം നേടിയിട്ടുള്ളതായി പാര്‍ട്ടി കണ്ടെത്തി. ഇതിന്റെ അടിസ്ഥാനത്തില്‍ സംസ്ഥാനത്തെല്ലായിടത്തും പുതുതായി അംഗത്വം നേടിയവരെ കുറിച്ച്‌ പഠിക്കാനും വിലയിരുത്താനും കര്‍ശന നിര്‍ദേശം. തീവ്രവാദ സംഘടനകളില്‍നിന്ന്‌ ചിലര്‍ ആസൂത്രിതമായി പാര്‍ട്ടിയില്‍ അംഗത്വം നേടിയതായി രണ്ടുമാസം മുമ്പ്‌ തന്നെ പാര്‍ട്ടി കണ്ടെത്തിയിരുന്നു. ഇതിന്റെ അടിസ്ഥാനത്തിലാണ്‌ തീരുമാനം. പാര്‍ലമെന്റ്‌ തെരഞ്ഞെടുപ്പ്‌ കഴിഞ്ഞ്‌ കര്‍ശന സൂക്ഷ്മ പരിശോധന നടത്തണമെന്ന്‌ എല്ലാ ഏരിയ കമ്മറ്റികള്‍ക്കും നിര്‍ദേശം നല്‍കിയിരുന്നു.
എന്‍ഡിഎഫ്‌, സോളിഡാരിറ്റി, ജമാ അത്തെ ഇസ്ലാമി, നിരോധിത സംഘടനയായ സിമിയില്‍ പ്രവര്‍ത്തിച്ചിരുന്നവര്‍ പോലും ഇപ്പോള്‍ പാര്‍ട്ടിയില്‍ അംഗത്വം എടുത്തിട്ടുണ്ടോയെന്ന്‌ പാര്‍ട്ടി സംശയിക്കുന്നു. ഇതിന്റെ അടിസ്ഥാനത്തിലാണ്‌ പരിശോധന. ചില നേതാക്കള്‍ ഇത്തരം പ്രവര്‍ത്തകരെ വല്ലാതെ പ്രോത്സാഹിപ്പിക്കുന്നതായും കണ്ടെത്തിയിരുന്നു. പല സ്ഥലത്തും പതിവിനു വിരുദ്ധമായി പാര്‍ട്ടി നേതൃത്വത്തിന്റെ അറിവില്ലാതെആക്രമണങ്ങള്‍ നടത്തുന്നതിന്‌ പിന്നില്‍ ഈ സംഘമാണെന്ന്‌ തിരിച്ചറിഞ്ഞിരുന്നു. പലപ്പോഴും ഇവരെ പാര്‍ട്ടിക്ക്‌ തള്ളിപ്പറയാന്‍ പറ്റാത്ത അവസ്ഥ വന്നതായും വിലയിരുത്തുന്നു. ഇത്‌ തുടര്‍ന്നാല്‍ പല സ്ഥലത്തും പാര്‍ട്ടിയുടെ നിലനില്‍പ്‌ തന്നെ പരുങ്ങലിലാകുമെന്നും കണ്ടെത്തിയിട്ടുണ്ട്‌.
ഇത്തരം സംഘടനയില്‍ പ്രവര്‍ത്തിക്കുന്നവര്‍ ആസൂത്രിതമായി പാര്‍ട്ടിക്കുള്ളില്‍ നുഴഞ്ഞുകയറിയിട്ടുണ്ട്‌. പല സ്ഥലത്തും ഇവര്‍ പാര്‍ട്ടി നേതൃത്വത്തെ തെറ്റിദ്ധരിപ്പിച്ച്‌ അവരുടെ വഴിക്ക്‌ കാര്യങ്ങള്‍ കൊണ്ടെത്തിക്കുന്നതില്‍ വിജയിച്ച സംഭവങ്ങളും കുറവല്ലെന്ന്‌ ചൂണ്ടിക്കാട്ടുന്നു.
പാര്‍ട്ടിയെ വിനിയോഗിക്കാന്‍ തീവ്രവാദ സംഘടനകള്‍ നടത്തുന്ന നീക്കത്തിനെതിരെ കൂടുതല്‍ ജാഗ്രത പാലിക്കണമെന്നും നിര്‍ദേശം നല്‍കും. ഇത്തരം നുഴഞ്ഞുകയറ്റക്കാര്‍ പാര്‍ട്ടി അംഗത്വം നേടിയ ശേഷം പൊതുപ്രവര്‍ത്തകനെന്ന നിലയില്‍ സമൂഹത്തില്‍ സ്വീകാര്യത നേടുകയാണ്‌ പതിവ്‌. ഇത്‌ മനസിലാക്കാന്‍ ഉത്തരവാദിത്വമുള്ള സഖാക്കള്‍ കൂടുതല്‍ ജാഗരൂകരായിരിക്കണമെന്നും പാര്‍ട്ടി അണികള്‍ക്കു നിര്‍ദ്ദേശം പോയിട്ടുണ്ട്‌. ഇതുസംബന്ധിച്ച കാര്യങ്ങള്‍ വിശദീകരിക്കാന്‍ ജൂണില്‍ ഏരിയ കമ്മറ്റികള്‍ വിളിച്ചുചേര്‍ക്കും. തെരഞ്ഞെടുപ്പ്‌ അവലോകന യോഗത്തിനോടൊപ്പം ഈ കാര്യവും ചര്‍ച്ച ചെയ്യാനാണ്‌ ഇപ്പോഴത്തെ തീരുമാനം.
ആര്‍. അജയകുമാര്‍

</TEXT>
</DOC>