<DOC>
<DOCNO>114042995754.utf8</DOCNO>
<TEXT>


           സമാധാനത്തിനുള്ള നൊബേല്‍ സമ്മാനം അമ്മയ്ക്ക്‌ നല്‍കണം : മാര്‍ അപ്രേം    

Tuesday 29 April 2014 10:12 pm IST

തൃശൂര്‍: സമാധാനത്തിനുള്ള നൊബേല്‍ സമ്മാനം മാതാ അമൃതാനന്ദമയീ ദേവിക്ക്‌ നല്‍കണമെന്ന്‌ പൗരസ്ത്യ കല്‍ദായ സഭ ആര്‍ച്ച്‌ ബിഷപ്പ്‌ മാര്‍ അപ്രേം ആവശ്യപ്പെട്ടു. തൃശൂരില്‍ നടന്ന ബ്രഹ്മസ്ഥാനമഹോത്സവത്തില്‍ പങ്കെടുത്ത്‌ സംസാരിക്കുകയായിരുന്നു അദ്ദേഹം. അംഗീകാരത്തിനുവേണ്ടിയല്ല അമ്മ പ്രവര്‍ത്തിക്കുന്നത്‌. ലോകം മുഴുവന്‍ അമ്മയുടെ പ്രവര്‍ത്തനം അംഗീകരിച്ചുകഴിഞ്ഞു. പാവങ്ങളായ മനുഷ്യരെ സംരക്ഷിക്കലാണ്‌ അമ്മയുടെ പ്രവര്‍ത്തനം. സമാധാനത്തിന്റെ സന്ദേശം ദൈവത്തിന്റെ സന്ദേശമാണ്‌. അത്‌ ലോകം മുഴുവന്‍ എത്തിക്കാന്‍ അമ്മക്കായി. സമാധാനത്തിന്റെ സന്ദേശം നന്മയുടെ സന്ദേശം കൂടിയാണ്‌. ഇതിനായി അമ്മ രാപ്പകല്‍ ഓടി നടക്കുകയാണ്‌. അതുകൊണ്ടുതന്നെ ലോകം മുഴുവന്‍ അമ്മയെ സ്നേഹത്തോടെയും ആദരവോടെയും നോക്കിക്കാണുന്നുവെന്നും മെത്രാപ്പോലീത്ത പറഞ്ഞു.
    
</TEXT>
</DOC>