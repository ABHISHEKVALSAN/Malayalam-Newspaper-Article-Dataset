<DOC>
<DOCNO>114110338065.utf8</DOCNO>
<TEXT>


           മാണിക്കെതിരായ ആരോപണം കേസ് അട്ടിമറിക്കാന്‍ ഉമ്മന്‍ചാണ്ടി  ശ്രമിക്കുന്നു: വി. മുരളീധരന്‍    

Monday 3 November 2014 11:12 pm IST

        തിരുവനന്തപുരം: ധനകാര്യ മന്ത്രി കെ.എം.മാണിക്കെതിരായ കോഴ ആരോപണത്തില്‍ കേസ് അട്ടിമറിക്കാന്‍ മുഖ്യമന്ത്രി ഉമ്മന്‍ചാണ്ടി ശ്രമിക്കുകയാണെന്ന് ബിജെപി സംസ്ഥാന അധ്യക്ഷന്‍ വി.മുരളീധരന്‍ പറഞ്ഞു. കെ.എം.മാണി കോഴവാങ്ങിയെന്ന ആരോപണം അന്വേഷിച്ചാല്‍ ഉമ്മന്‍ചാണ്ടി മന്ത്രിസഭയിലെ മറ്റ് പല മന്ത്രിമാരും കുടുങ്ങുമെന്നതാണ് അതിനു കാരണം.

മന്ത്രിമാര്‍ക്ക് കോഴ നല്‍കാനായി ബാറുടമകള്‍ 15 കോടിയോളം രൂപ പിരിച്ചെടുത്തെന്നാണ് പുറത്തു വന്ന വിവരം. മാണിക്ക് കൊടുത്തതിന്റെ ബാക്കി ആര്‍ക്കൊക്കെ നല്‍കിയെന്ന് വ്യക്തമാക്കണമെന്ന് കേരളാകോണ്‍ഗ്രസ് നേതാവ് പി.സി.ജോര്‍ജ്ജും ആവശ്യപ്പെട്ടിട്ടുണ്ട്. മാണിക്കെതിരായ കോഴ ആരോപണം അന്വേഷിച്ചാല്‍ ഉമ്മന്‍ചാണ്ടി മന്ത്രിസഭയാകെ പ്രതിക്കൂട്ടിലാകുമെന്നതിനാലാണ് കേസ് അട്ടിമറിക്കാന്‍ മുഖ്യമന്ത്രിതന്നെ രംഗത്തിറങ്ങിയിരിക്കുന്നതെന്ന് വി.മുരളീധരന്‍ പ്രസ്താവനയില്‍ പറഞ്ഞു.

ആരോപണം ഉന്നയിച്ച ബിജു രമേശിനെ പ്രലോഭനങ്ങള്‍ നല്‍കിയും സമ്മര്‍ദ്ദങ്ങളിലൂടെയും തങ്ങളുടെ വരുതിയിലാക്കി കേസ് ഇല്ലാതാക്കാനായി മുഖ്യമന്ത്രിയും മന്ത്രിസഭാംഗങ്ങളും രംഗത്തു വന്നിരിക്കുകയാണ്. സമഗ്രമായി അന്വേഷണം നടത്തിയാല്‍ വമ്പന്‍ സ്രാവുകളും കുടുങ്ങും.
സിപിഎമ്മും കേസ് അട്ടിമറിക്കാന്‍ കോണ്‍ഗ്രസ്സിനൊപ്പം ചേര്‍ന്നതായി വി.മുരളീധരന്‍ പറഞ്ഞു.

സിബിഐയെ അന്വേഷണം ഏല്പിക്കുന്നതില്‍ വിശ്വാസമില്ലെന്നാണ് പ്രമുഖ സിപിഎം നേതാവ് പറഞ്ഞിരിക്കുന്നത്. കേരളത്തിലെ അന്വേഷണ ഏജന്‍സിയെ കൊണ്ട് അന്വേഷണം നടത്തിയാല്‍ സത്യം പുറത്തുവരില്ലെന്ന് എല്ലാവര്‍ക്കുമറിയാം. ഇപ്പോള്‍ വിജിലന്‍സ് അന്വേഷണം എന്ന തട്ടിപ്പു കാട്ടി ജനങ്ങളുടെ കണ്ണില്‍ പൊടിയിടാനാണ് നീക്കം.

ആരോപണം കത്തി നില്‍ക്കുന്ന അവസരത്തിലാണ് ചുംബന സമരവുമായി ചിലര്‍ രംഗത്തു വന്നത്. ചുംബന സമരത്തിന് അനാവശ്യ പ്രാധാന്യം നല്‍കി വിവാദങ്ങളടക്കാനുള്ള വൃഥാ ശ്രമവും സര്‍ക്കാര്‍ നടത്തി.
ധനമന്ത്രി കെ.എം.മാണിക്കെതിരായ കോഴ ആരോപണം ഗൗരവമുള്ളതാണ്. ധനമന്ത്രി രാജിവച്ച് അന്വേഷണത്തെ നേരിടണമെന്നും ബിജെപി സംസ്ഥാന അധ്യക്ഷന്‍ വി.മുരളീധരന്‍ ആവശ്യപ്പെട്ടു.
    
</TEXT>
</DOC>