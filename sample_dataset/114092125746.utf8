<DOC>
<DOCNO>114092125746.utf8</DOCNO>
<TEXT>


           ഓപ്പറേഷന്‍ കുബേര പ്രഹസനമാക്കാന്‍  ഭരണ - പ്രതിപക്ഷങ്ങള്‍ ഒന്നിക്കുന്നു    

Sunday 21 September 2014 8:51 am IST

പാലക്കാട്: ഓപ്പറേഷന്‍ കുബേര വിഷയത്തില്‍ കേരളത്തിലെ ഇടതു-വലതു മുന്നണികള്‍ ഒന്നിക്കുന്നു. പ്രമുഖരെ രക്ഷപ്പെടുത്താന്‍ ഇരുമുന്നണികളും മത്സരത്തില്‍. കഴിഞ്ഞദിവസം കോട്ടായിയില്‍ ആഭ്യന്തരമന്ത്രി പത്രലേഖകരെ കണ്ടത് എ.കെ. ബാലന്‍ എം.എല്‍.എയോടൊപ്പമായിരുന്നു. കോട്ടായി വറോഡില്‍ വട്ടിപ്പലിശക്കാരന്റെ പീഡനത്തെ തുടര്‍ന്ന് ആത്മഹത്യചെയ്ത ലീലാമ്മ, ഇരട്ട മക്കളായ വിനോദ്, പ്രമോദ് എന്നിവരുടെ വീട് സന്ദര്‍ശിച്ചശേഷമാണ് വാര്‍ത്താലേഖകരെ കണ്ടത്.

വിനോദിന്റെ ഭാര്യയോട് ആഭ്യന്തരമന്ത്രി സംഭവം അടച്ചിട്ട മുറിയില്‍ ചോദിച്ചറിഞ്ഞു. തുടര്‍ന്ന് പ്രശ്‌നം ജനപ്രതിനിധികളോ, പോലീസോ അറിഞ്ഞിരുന്നില്ലെന്ന് ആഭ്യന്തരമന്ത്രി വാര്‍ത്താലേഖകരെ അറിയിച്ചു. എന്നാല്‍ പോലീസ് സൂപ്രണ്ടിന് പരാതി നല്‍കിയതിന്റെ കോപ്പി പത്രലേഖകര്‍ ആഭ്യന്തരമന്ത്രിയെ കാണിച്ചതോടെ നടപടിയുണ്ടാകുമെന്ന് ഒറ്റവാക്കില്‍ മന്ത്രി പറഞ്ഞു. പ്രതി പോലീസ് സൂപ്രണ്ടിന്റെ മകളുടെ വിവാഹത്തിന് പ്രധാന അതിഥിയായിരുന്നു എന്ന് ചൂണ്ടിക്കാട്ടിയപ്പോള്‍ ഏത് പതിനാറ് അടിയന്തരത്തിന് പങ്കെടുത്തവനായാലും നടപടിയുണ്ടാകുമെന്നും, ഇതില്‍ കക്ഷികളായ പോലീസുകാര്‍ സര്‍വ്വീസില്‍ കാണില്ലെന്നുമായിരുന്നു ചെന്നിത്തല അറിയിച്ചത്.

ബ്ലേഡ് പലിശക്കാരന്‍ രവിദാസിനെ സംബന്ധിച്ച് പറയാന്‍ ജനങ്ങള്‍ ഭയക്കുന്ന സാഹചര്യം നിലനില്‍ക്കെയാണ് മന്ത്രിയും-എംഎല്‍എയും ഏകസ്വരത്തില്‍ ഉത്തരവാദികളായവരെ നിയമത്തിന് മുന്നില്‍ കൊണ്ടുവരുമെന്ന് പ്രഖ്യാപിച്ചത്. ഇരുമുന്നണി നേതാക്കളും ഒത്ത് ചേര്‍ന്ന് പ്രശ്‌നം ഒതുക്കിതീര്‍ക്കാനാണ് ശ്രമിക്കുന്നതെന്ന് നാട്ടുകാര്‍ ആരോപിച്ചു.

രാഷ്ട്രീയ, പോലീസ് കൂട്ട് കെട്ടിന്റെ സഹായത്തോടെയാണ് രവിദാസ് എന്ന വാള്‍ രവി പ്രദേശത്ത് ഭീകരാന്തരീക്ഷമുണ്ടാക്കുകയും പലിശ ഇടപാട് നടത്തുകയും ചെയ്തിരുന്നത്. ഇയാള്‍ ആദ്യം സിപിഎമ്മിന്റെ പ്രവര്‍ത്തകനും പിന്നീട് കോണ്‍ഗ്രസ്സ് പ്രവര്‍ത്തകനുമായി. ഡിസിസി നേതൃത്വം പ്രതിയുടെ പേരുപറഞ്ഞ് പ്രദേശത്ത് ഭീതി പരത്തുന്നുണ്ടല്ലോ എന്ന ചോദ്യത്തിന് മന്ത്രിക്ക് മറുപടിയില്ലായിരുന്നു. ഇരു മുന്നണി നേതാക്കളും പോലീസും ചേര്‍ന്ന് ഗുണ്ടകള്‍ക്ക് ഒത്താശ ചെയ്യുകയായിരുന്നുവെന്ന് പ്രദേശവാസികള്‍ പറഞ്ഞു. പോലീസിന് അതിന്റേതായ രീതികള്‍ അന്വേഷണത്തിനുണ്ടെന്നായിരുന്നു മന്ത്രി മറുപടി പറഞ്ഞത്. അതേസമയം സിപിഎം ബ്രാഞ്ച് മുതല്‍ ലോക്കല്‍വരെയുള്ള കമ്മറ്റികള്‍ ബ്‌ളേഡ് മാഫിയയെ കുറിച്ച് ചര്‍ച്ചചെയ്തിരുന്നതായി പ്രവര്‍ത്തകര്‍ പറഞ്ഞു.

പ്രതി രവിദാസ് ഭാര്യയേയും, വിദേശത്തുള്ള സുഹൃത്തിന്റെ ഭാര്യയെയും കൊന്ന കേസില്‍ പ്രതിയായിരുന്നു എന്നും, രണ്ടാം ഭാര്യയും മകനും ഒളിച്ച് കണ്ണൂരിലേക്ക് രക്ഷപ്പെട്ടിരിക്കുകയാണെന്നും മൂന്നാം ഭാര്യയാണ്കൂടെയുള്ളതെന്നും പ്രദേശവാസികള്‍ പറഞ്ഞു. പ്രതിയുടെ പുതിയ വീടിന്റെ പണിയെടുത്ത കരാറുകാരനെ നടുവൊടിച്ച് തമിഴ്‌നാട്ടിലേക്ക് കടത്തിയതായും, ഈ വീട്ടില്‍ രാത്രികാലങ്ങളില്‍ പോലീസ് സേനയിലുള്ളവരും പ്രദേശത്തെ സാമൂഹ്യവിരുദ്ധരും സംഘടിക്കാറുണ്ടെന്നും നാട്ടുകാര്‍ മന്ത്രിയെ അറിയിച്ചു. ഈ സംഭവങ്ങള്‍ എല്ലാം ഇരു നേതാക്കള്‍ക്കും അറിവുള്ളതാണെന്ന് തിങ്ങികൂടിയ ജനങ്ങള്‍ വിളിച്ച് പറഞ്ഞു. മുന്‍ ഡിസിസി അംഗം പ്രതിയുടെ കൂട്ടാളിയായിരുന്നു എന്നും നാട്ടുകാര്‍ മന്ത്രിയോട് പറഞ്ഞു. എന്നാല്‍ ഇതിനെ സംബന്ധിച്ച് പ്രതികരിക്കാതെ ഇരുവരും സ്ഥലം വിട്ടു.
    
</TEXT>
</DOC>