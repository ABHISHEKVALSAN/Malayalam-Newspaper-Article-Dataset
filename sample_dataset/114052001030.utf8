<DOC>
<DOCNO>114052001030.utf8</DOCNO>
<TEXT>


           ഐപിഎല്‍: കിംഗ്‌സ് ഇലവന്‍ പഞ്ചാബിന്റെ മുന്നേറ്റം തുടരുന്നു    

Tuesday 20 May 2014 10:48 am IST

ന്യൂദല്‍ഹി : ഐ.പി.എല്ലില്‍ പഞ്ചാബ് കിംഗ്‌സ് ഇലവന്റെ മുന്നേറ്റം തുടരുന്നു. ഇന്നലെ പഞ്ചാബ്  നാലു വിക്കറ്റിന് ദല്‍ഹി ഡെയര്‍ ഡെവിള്‍സിനെയാണ് കീഴടക്കിയത്.

ടോസ് നഷ്ടപ്പെട്ട് ബാറ്റിംഗിനിറങ്ങിയ ദല്‍ഹി നിശ്ചിത 20 ഓവറില്‍ 164/7 എന്ന മോശമല്ലാത്ത സ്‌കോര്‍ ഉയര്‍ത്തിയെങ്കിലും പഞ്ചാബ് രണ്ടു പന്തും നാല് വിക്കറ്റും ബാക്കി നില്‍ക്കേ ലക്ഷ്യത്തിലെത്തി.

വിരേന്ദര്‍ സേവാഗ് (23), മനന്‍ വോറ (42), അക്ഷര്‍ പട്ടേല്‍ (42 നോട്ടൗട്ട്) എന്നിവരുടെ ബാറ്റിംഗാണ് പഞ്ചാബിന് വിജയം നല്‍കിയത്.

നാലോവറില്‍ 22 റണ്‍ നല്‍കി സൂപ്പര്‍താരം ഗ്‌ളെന്‍ മാക്‌സ്‌മെല്ലിന്റേതടക്കം മൂന്ന് വിക്കറ്റ് വീഴ്ത്തിയ ഇമ്രാന്‍ താഹിര്‍ വെല്ലുവിളി ഉയര്‍ത്തിയെങ്കിലും 35 പന്തില്‍ അഞ്ച് ഫോറും ഒരു സിക്‌സുമടിച്ച് പതറാതെ പഞ്ചാബിനെ വിജയത്തിലെത്തിച്ച അക്ഷര്‍ പട്ടേല്‍ മാന്‍ ഒഫ് ദ മാച്ചായി. പഞ്ചാബിനായി പട്ടേല്‍ നാലോവറില്‍ 18 റണ്‍ മാത്രം വഴങ്ങി പീറ്റേഴ്‌സന്റെ വിക്കറ്റ് വീഴ്ത്തിയിരുന്നു.

സ്‌ക്കോര്‍: 
ദല്‍ഹി ഡെയര്‍ ജെവിള്‍സ്- 20 ഓവറില്‍ ഏഴ് വിക്കറ്റിന് 164
കിംഗ്‌സ് ഇലവന്‍ പഞ്ചാബ് - 19.4 ഓവറില്‍ ആറ് വിക്കറ്റിന് 165

</TEXT>
</DOC>