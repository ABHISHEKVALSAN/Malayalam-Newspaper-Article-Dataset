<DOC>
<DOCNO>114060505512.utf8</DOCNO>
<TEXT>


           മഞ്ജു വാര്യരുമായുള്ള വിവാഹമോചനം തേടി ദിലീപ്‌ കോടതിയില്‍    

Thursday 5 June 2014 10:26 pm IST

കൊച്ചി: മഞ്ജു വാര്യരുമായുള്ള വിവാഹമോചനം ആവശ്യപ്പെട്ട്‌ നടന്‍ ദിലീപ്‌ എറണാകുളം കുടുംബകോടതിയില്‍ ഹര്‍ജി ഫയല്‍ ചെയ്തു. അടുത്തമാസം 23 ന്‌ കോടതി കേസ്‌ പരിഗണിക്കും. ഭാര്യയും നടിയുമായ മഞ്ജു വാര്യര്‍ മാനസികമായി പീഡിപ്പിക്കുന്നു എന്ന്‌ കാണിച്ചാണ്‌ ഗോപാലകൃഷ്ണന്‍ എന്ന ദിലീപ്‌ ഹര്‍ജി നല്‍കിയത്‌. ഇനി ഭാര്യയുമായി ഒത്തുപോകാന്‍ കഴിയില്ലെന്നും ഹര്‍ജിയില്‍ പറയുന്നു.
രഹസ്യ വിചാരണ വേണമെന്ന്‌ ദിലീപ്‌ ഹര്‍ജിയില്‍ ആവശ്യപ്പെട്ടിട്ടുണ്ട്‌. അറിയപ്പെടുന്ന വ്യക്തി ആയതിനാലും പ്രായപൂര്‍ത്തിയാകാത്ത മകളുള്ളതിനാലും ഹര്‍ജിയില്‍ എതിര്‍കക്ഷിക്കെതിരെ ഉന്നയിച്ചിരിക്കുന്ന വിവരങ്ങള്‍ മാധ്യമങ്ങളിലൂടെ പുറത്തുവിടുന്നത്‌ തടയണമെന്നും ഹര്‍ജിയില്‍ ദിലീപ്‌ ആവശ്യപ്പെടുന്നു. സഹാറ കേസിലെ സുപ്രീംകോടതി വിധി ചൂണ്ടിക്കാട്ടിയാണ്‌ ദിലീപിന്റെ അഭിഭാഷകന്‍ ഈ ആവശ്യം ഉന്നയിച്ചത്‌. താനും ഭാര്യയും അറിയപ്പെടുന്ന വ്യക്തികളായ സാഹചര്യത്തില്‍ വിവാഹമോചന ഹര്‍ജിയില്‍ വാദംകേള്‍ക്കല്‍ രഹസ്യമായി നടത്തണമെന്നും ഹര്‍ജിയില്‍ ദിലീപ്‌ ആവശ്യപ്പെടുന്നു. ഹര്‍ജിയിലെ വിവരങ്ങള്‍ പുറത്തുവിടരുതെന്ന്‌ കോടതി നിര്‍ദേശിച്ചു. കേസ്‌ പരിഗണിക്കുന്ന ജൂലായ്‌ 23 ന്‌ ദിലീപിനോടും മഞ്ജുവാര്യരോടും നേരിട്ട്‌ ഹാജരാകാന്‍ കോടതി ആവശ്യപ്പെട്ടു. 
ഇതോടൊപ്പം തൃശൂരിലെ കുടുംബ കോടതിയിലും ഒരു കവിയറ്റ്‌ ഹര്‍ജി ദിലീപ്‌ സമര്‍പ്പിച്ചിട്ടുണ്ട്‌. മഞ്ജു വാര്യര്‍ തനിക്കെതിരെ ഹര്‍ജിയുമായി സമീപിച്ചാല്‍ തന്റെ ഭാഗം കൂടി കേള്‍ക്കണമെന്നാണ്‌ കവിയറ്റില്‍ ബോധിപ്പിച്ചിരിക്കുന്നത്‌. ഒരു വര്‍ഷത്തിലധികമായി ദിലീപും മഞ്ജുവാര്യരും വിവാഹമോചനത്തിന്‌ ഒരുങ്ങുന്നതായി വാര്‍ത്ത പ്രചരിച്ചിരുന്നു. തന്റെ പാസ്പോര്‍ട്ടിലെ മഞ്ജു ഗോപാലകൃഷ്ണന്‍ എന്ന പേരിലെ ഭര്‍ത്താവിന്റെ പേര്‌ നീക്കം ചെയ്ത്‌ മഞ്ജു വാര്യര്‍ എന്നാക്കണം എന്നാവശ്യപ്പെട്ട്‌ മഞ്ജുവാര്യര്‍ അപേക്ഷ നല്‍കിയതോടെയാണ്‌ ഇരുവരും അകല്‍ച്ചയിലാണെന്ന റിപ്പോര്‍ട്ടുകള്‍ വന്നു തുടങ്ങിയത്‌. 
താനും മഞ്ജുവും അകന്നാണ്‌ കഴിയുന്നതെന്ന്‌ ദിലീപ്‌ ഒരു മാസികയ്ക്കു നല്‍കിയ അഭിമുഖത്തിലും വ്യക്തമാക്കിരുന്നു. ദമ്പതികളുടെ ഏക മകള്‍ മീനാക്ഷി ദിലീപിനും കുടുംബത്തിനുമൊപ്പമാണ്‌. കേസിന്റെ ദിവസത്തില്‍ ഹാജരാകാന്‍ ആവശ്യപ്പെട്ട്‌ മഞ്ജുവിന്‌ കോടതി നോട്ടീസ്‌ അയച്ചിട്ടുണ്ട്‌. അടുത്തമാസം 23ന്‌ ഇരുവരും ഒന്നിച്ചു ഹാജരായാല്‍ ഇവരെ കൗണ്‍സിലിങ്ങിനു വിടാനാണ്‌ സാധ്യത. പരസ്പരം പൊരുത്തപ്പെട്ടു പോകാന്‍ കഴിയില്ല, പിരിയണം എന്ന തീരുമാനത്തില്‍ കൗണ്‍സിലിങ്ങിന്‌ ശേഷവും ഉറച്ച്‌ നില്‍ക്കുകയാണെങ്കില്‍ മാത്രമെ വിവാഹമോചനം സാധ്യമാകൂ.
    
</TEXT>
</DOC>