<DOC>
<DOCNO>114110939994.utf8</DOCNO>
<TEXT>


           ഇന്ന്  ബിജെപിയുടെ കളക്‌ട്രേറ്റ് മാര്‍ച്ച്     

Sunday 9 November 2014 11:42 pm IST

        തിരുവനന്തപുരം: അഴിമതി ആരോപണത്തിന് വിധേയനായ മന്ത്രി കെ.എം. മാണി രാജിവെയ്ക്കണമെന്നാവശ്യപ്പെട്ട്  ഇന്ന് സംസ്ഥാന വ്യാപകമായി ജില്ലാ ആസ്ഥാനങ്ങളില്‍ കളക്‌ട്രേറ്റിലേക്ക് മാര്‍ച്ച് നടത്തുമെന്ന് ബിജെപി സംസ്ഥാന ജനറല്‍ സെക്രട്ടറി കെ.പി. ശ്രീശന്‍ പറഞ്ഞു. ഇതേ ആവശ്യമുന്നയിച്ച് 11 ന് സംസ്ഥാന നേതാക്കള്‍ നയിക്കുന്ന സെക്രേട്ടറിയറ്റ് മാര്‍ച്ചും നടത്തും. ബാര്‍ കോഴക്കേസിന്റെ ഭാഗമായി നടക്കുന്ന വിജിലന്‍സ് അന്വേഷണം പ്രഹസനമാണെന്നും  കേന്ദ്ര ഏജന്‍സി അന്വേഷിച്ചാല്‍ മുഴുവന്‍ തെളിവും നല്‍കാന്‍  തയ്യാറാണെന്നുമുള്ള ബിജു രമേശിന്റെ പ്രസ്താവന കേസ് സിബിഐ അന്വേഷിക്കണമെന്ന  ബിജെപി  നിലപാടിന് അടിവരയിടുന്നതാണ്. താന്‍ നല്‍കിയ 12 പേജുള്ള മൊഴിയും  മുഖ്യമന്ത്രിക്കെതിരെ  നടത്തിയ പരാമര്‍ശവും  പൂര്‍ണ്ണമായി രേഖപ്പെടുത്തിയിട്ടില്ലെന്ന  പരാതി ഗൗരവത്തോടെ കാണണം. അന്വേഷണത്തിന്  നേതൃത്വം നല്‍കുന്ന എസ്സ്പി തന്നെ കേസ് അട്ടിമറിക്കാന്‍ ഗൂഢാലോചന  നടത്തുകയാണ്. മാണി മന്ത്രി സഭയില്‍ തുടരുന്നിടത്തോളം കാലം കേസ് തെളിയിക്കാന്‍ പോകുന്നില്ല.

സിബിഐ അന്വേഷണം വേണമെന്ന  വി.എസ്സ.്അച്ചുതാനന്ദന്റെ  നിലപാട് അട്ടിമറിച്ച പിണറായി മാണിയെ രക്ഷിക്കാന്‍ രഹസ്യമായി കരുക്കള്‍ നീക്കുകയാണ്. ബാര്‍ കോഴ വിഷയത്തില്‍  ഇരു മുന്നണികളും ഒരേ തൂവല്‍ പക്ഷികളാണെന്ന് തെളിഞ്ഞിരിക്കുകയാണ.് ആയതിനാല്‍  മാണി  രാജിവച്ച് പുറത്ത് പോകണം.  അല്ലാത്ത പക്ഷം മാണിയെ മന്ത്രി സഭയില്‍ നിന്ന് പുറത്താക്കാന്‍ മുഖ്യമന്ത്രി  ആര്‍ജ്ജവം കാണിക്കണമെന്നും കെ.പി.ശ്രീശന്‍ ആവശ്യപ്പെട്ടു.
    
</TEXT>
</DOC>