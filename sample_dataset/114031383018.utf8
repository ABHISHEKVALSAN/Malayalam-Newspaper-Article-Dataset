<DOC>
<DOCNO>114031383018.utf8</DOCNO>
<TEXT>


           വയനാട്ടില്‍ 92 ലക്ഷത്തിന്റെ കുഴല്‍പ്പണ വേട്ട    

Thursday 13 March 2014 10:33 pm IST

        കല്‍പ്പറ്റ : മൈസൂരില്‍ നിന്നും മലപ്പുറത്തേക്ക്‌ പിക്കപ്പ്‌ വാഹനത്തിന്റെ പുറകിലെ ഫ്ലാറ്റ്ഫോമില്‍ ഉണ്ടാക്കിയ രഹസ്യ അറയില്‍ ഒളിപ്പിച്ച്‌ കടത്തുകയായിരുന്ന 92,50,000 രൂപ ബത്തേരിക്കടുത്ത്‌ മുത്തങ്ങയില്‍ വാഹനപരിശോധന നടത്തുന്നതിനിടയില്‍ എക്സൈസ്‌ സംഘം പിടികൂടി. സംഭവവുമായി ബന്ധപ്പെട്ട്‌ വാഹനമുടമയും ഡ്രൈവറുമായും പയ്യനാട്‌ സ്വദേശി ഭാഗിയത്തൊടി നിസാര്‍ (32), മലപ്പുറം മോങ്ങം സ്വദേശി വട്ടോളിവീട്ടില്‍ മുഹമ്മദ്‌ അഷ്‌റഫ്‌ (37), മലപ്പുറം കുളത്തൂര്‍ സ്വദേശി വലിയതൊടി വീട്ടില്‍ അബ്ദുള്‍ ലത്തീഫ്‌ (34), എന്നിവരാണ്‌ അറസ്റ്റിലായത്‌.. ഇന്നലെ വൈകിട്ട്‌ നാലരയോടെ മൈസൂരില്‍ നിന്നുംവരികയായിരുന്നു വാഹനം. രഹസ്യഅറക്കുള്ളില്‍ ചാക്കിനകത്ത്‌ ഭദ്രമായി കെട്ടിവെച്ച നിലയിലായിരുന്നു നോട്ടുകെട്ടുകള്‍. അഞ്ഞൂറിന്റെയും നൂറിന്റെയും 185 കെട്ടുകളാണ്‌ ആകെയുണ്ടായിരുന്നത്‌. പ്രതികളെ ചോദ്യം ചെയ്യുന്നതിനായി റവന്യു ഇന്റലിജന്‍സ്‌ വിഭാഗത്തിന്‌ കൈമാറി. ബി ആര്‍ ഐ സംഘം ഇവരെ ചോദ്യം ചെയ്യുന്നതിനായി കൊച്ചിയിലേക്ക്‌ കൊണ്ടുപോയി. സി ഐ സഹദുള്ള, എസ്‌ ഐ സുജിത്ത്‌, റവന്യു ഓഫീസര്‍മാരായ വി രാജേഷ്‌, രാഗേഷ്‌ കോമത്ത്‌, സിവില്‍ റവന്യു ഓഫീസര്‍മാരായ ഷാജി മോന്‍, അനീഷ്‌ എന്നിവര്‍ ചേര്‍ന്നാണ്‌ പണം പിടികൂടിയത്‌. സംഭവത്തിന്റെ യഥാര്‍ത്ഥ ഉറവിടം കണ്ടെത്തുന്നതിനായി ബി ആര്‍ ഐ സംഘം പ്രതികളെ ചോദ്യം ചെയ്തുവരികയാണ്‌. 
    
</TEXT>
</DOC>