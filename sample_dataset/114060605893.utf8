<DOC>
<DOCNO>114060605893.utf8</DOCNO>
<TEXT>


           ആസാമില്‍ ഭീകരര്‍ എസ്പിയെ വെടിവെച്ചുകൊന്നു    

Friday 6 June 2014 10:11 pm IST

        ന്യൂദല്‍ഹി: ആസാമിലെ റോങ്ങ്താങ്ങ്‌ വനമേഖലയില്‍ തെരച്ചില്‍ നടത്തുകയായിരുന്ന എസ്പിയേയും കോണ്‍സ്റ്റബിളിനെയും കര്‍ബി ഭീകരര്‍ വെടിവെച്ചുകൊന്നു. ഹംറേന്‍ എസ്പി നിത്യ നന്ദ ഗോസ്വാമിയാണ്‌ വ്യാഴാഴ്ച രാത്രി കര്‍ബി പീപ്പിള്‍സ്‌ ലിബറേഷന്‍ ടൈഗേഴ്സ്‌ ഭീകരരുടെ വെടിയേറ്റ്‌ മരിച്ചത്‌. 
മധ്യ ആസാമിലെ കര്‍ബിയിലുള്ള ഉള്‍വനത്തില്‍ ഭീകരര്‍ക്കായി പോലീസ്‌ സംഘം തെരച്ചില്‍ നടത്തുകയായിരുന്നു. ഗോസ്വാമിയാണ്‌ പോലീസിനെ നയിച്ചിരുന്നത്‌. പെട്ടെന്നാണ്‌ ഒളിഞ്ഞിരുന്ന ഒരു പറ്റം ഭീകരര്‍ പോലീസിനു നേരെ വെടിയുതിര്‍ത്തത്‌. പോലീസ്‌ തിരിച്ചുവെടിവെച്ചു.തുടര്‍ന്നുണ്ടായ ശക്തമായ ഏറ്റുമുട്ടലില്‍ എസ്പിയും അദ്ദേഹത്തിെ‍ന്‍റ സെക്യൂരിറ്റി ഗാര്‍ഡും കൊല്ലപ്പെടുകയായിരുന്നു. എസ്പിയും അഡീ. എസ്പിയും മറ്റുള്ളവരും ചേര്‍ന്ന്‌ അഞ്ചു പേര്‍ വീതമുള്ള മൂന്നു സംഘമായി പിരിഞ്ഞ്‌ ഉള്‍ക്കാട്ടില്‍ തെരച്ചില്‍ നടത്തുകയായിരുന്നു. ഇന്നലെ രാവിലെയാണ്‌ ഇരുവരുടേയും മൃതദേഹങ്ങള്‍ കണ്ടെത്തിയത്‌.
ആസാമിനെ വിഭജിച്ച്‌ കര്‍ബികള്‍ക്കായി പ്രത്യേക രാജ്യം വേണമെന്നാവശ്യപ്പെട്ട്‌ ഭീകരപ്രവര്‍ത്തനം നടത്തുകയാണ്‌2010ല്‍ രൂപീകരിച്ച കര്‍ബി പീപ്പിള്‍സ്‌ ലിബറേഷന്‍ ടൈഗേഴ്സ്‌.അതിനിടെ ഛത്തീസ്ഗഡിലെ ബീജാപ്പൂരില്‍ മാവോയിസ്റ്റുകള്‍ രണ്ടിടത്ത്‌ കുഴിബോംബുകള്‍ പൊട്ടിച്ച്‌ പോലീസിനു നേരെ ആക്രമണം അഴിച്ചുവിട്ടു. സ്ഫോടനത്തില്‍ നിന്ന്‌ പോലീസുകാര്‍ രക്ഷപ്പെട്ടത്‌ തലനാരിഴയ്ക്കാണ്‌.സര്‍പാഞ്ച്‌ പാറയില്‍ പോലീസുകാര്‍ നടന്നു പോകുമ്പോള്‍ ബോംബ്‌ പൊട്ടിത്തെറിക്കുകയായിരുന്നു. ഭയന്ന്‌ നില്‍ക്കുമ്പോള്‍ മാവോയിസ്റ്റുകള്‍ അവര്‍ക്കു നേരെ വെടിയുതിര്‍ക്കുകയും ചെയ്തു.

    
</TEXT>
</DOC>