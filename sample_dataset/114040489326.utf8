<DOC>
<DOCNO>114040489326.utf8</DOCNO>
<TEXT>


           ലോക്സഭാ തെരഞ്ഞെടുപ്പില്‍ ബിജെപിക്ക്‌ 300 സീറ്റുകള്‍ ലഭിക്കും: വെങ്കയ്യ നായിഡു    

Friday 4 April 2014 9:49 pm IST

        കോഴിക്കോട്‌: ബിജെപിക്ക്‌ മുന്നൂറ്‌ സീറ്റ്‌ ലഭിക്കുമെന്ന്‌ ബിജെപി ദേശീയ നേതാവ്‌ എം. വെങ്കയ്യനായിഡു . കാലിക്കറ്റ്‌ പ്രസ്‌ ക്ലബില്‍ ദില്ലി ചലോ മുഖാമുഖത്തില്‍ പങ്കെടുത്ത്‌ സംസാരിക്കുകയായിരുന്നു അദ്ദേഹം. 
ദക്ഷിണേന്ത്യയിലും ബിജെപിക്ക്‌ നല്ല മുന്നേറ്റമുണ്ടാകും. ദക്ഷിണേന്ത്യന്‍ സംസ്ഥാനങ്ങളിലെ 132 സീറ്റുകളില്‍ 50 സീറ്റെങ്കിലും ബിജെപി നേടും. കേരളത്തില്‍ നിന്ന്‌ ഇത്തവണ ബിജെപി അക്കൗണ്ട്‌ തുറക്കുമെന്നത്‌ ഉറപ്പായിക്കഴിഞ്ഞുവെന്ന്‌ അദ്ദേഹം പറഞ്ഞു.
നരേന്ദ്രമോദി പ്രധാനമന്ത്രിയാവുന്നതിനുള്ള എല്ലാ സാഹചര്യങ്ങളും ഒരുങ്ങിക്കഴിഞ്ഞു. അമേരിക്കന്‍ മാതൃകയിലെ പ്രസിഡന്‍ഷ്യല്‍ തെരഞ്ഞെടുപ്പ്‌ പോലെയാണ്‌ ഇത്തവണത്തെ ലോക്‌ സഭാ തെരഞ്ഞെടുപ്പിന്റെ പ്രചാരണം. ബിജെപിയുടെ പ്രധാനമന്ത്രി സ്ഥാനാര്‍ത്ഥി നരേന്ദ്രമോദിയെ കേന്ദ്രീകരിച്ചാണ്‌ പ്രചാരണങ്ങള്‍ മുന്നോട്ടുപോകുന്നത്‌.
കോണ്‍ഗ്രസിനോ മൂന്നാംമുന്നണിയെന്ന്‌ പറയപ്പെടുന്നവര്‍ക്കോ പ്രധാനമന്ത്രി സ്ഥാനാര്‍ത്ഥിയാരെന്ന്‌ പറയാന്‍ പോലും പറ്റാത്ത സ്ഥിതിയാണ്‌. 
കോണ്‍ഗ്രസ്‌ സര്‍വ രംഗത്തും പരാജയമായിരുന്നു. രാജ്യം പുതിയ നേതൃത്വത്തെ പ്രതീക്ഷിക്കുകയാണ്‌.
രാമജന്മഭൂമി പ്രശ്നവുമായി ബന്ധപ്പെട്ട്‌ പുതുതായി പ്രചരിക്കുന്ന കാര്യങ്ങള്‍ രാഷ്ട്രീയ പ്രചാരണം മാത്രമാണ്‌. അതൊരു സ്പോണ്‍സേഡ്‌ പ്രചാരണമാണ്‌. ഇത്രയും കാലത്തെ ഇടവേളക്ക്‌ ശേഷം ഇത്‌ പ്രചരിപ്പിക്കുന്നവര്‍ക്ക്‌ യുപിഎ സര്‍ക്കാരിന്റെ ഭരണപരാജയം മറച്ചുവെക്കണമെന്ന ആഗ്രഹമാണുള്ളത്‌.ഗോവയിലെ കത്തോലിക്ക സമൂഹവും ഗുജറാത്തിലെ മുസ്ലിം ന്യൂനപക്ഷങ്ങളും ബിജെപിയെ സ്വീകരിച്ചു. ഗോവയില്‍ 6 എംഎല്‍എമാരും ഉപമുഖ്യമന്ത്രിയും ന്യൂനപക്ഷ സമൂഹത്തില്‍ നിന്നാണ്‌. യുപിഎ ന്യൂനപക്ഷങ്ങള്‍ക്ക്‌ വേണ്ടി നടപ്പാക്കിയ 15 ഇന പരിപാടികള്‍ നന്നായി നടപ്പാക്കിയത്‌ ഗുജറാത്ത്‌ സര്‍ക്കാരാണ്‌. കഴിഞ്ഞ 12 വര്‍ഷങ്ങള്‍ക്കിടയില്‍ ഗുജറാത്തില്‍ 5 മിനുട്ട്‌ പോലൂം കര്‍ഫ്യൂ പ്രഖ്യാപിക്കേണ്ടിവന്നില്ല. ഒരു വര്‍ഗീയ ലഹളയും ഉണ്ടായില്ല.ബിജെപി ദേശീയ നിര്‍വാഹകസമിതി അംഗം അഡ്വ. പി.എസ്‌ ശ്രീധരന്‍പിള്ള സ്ഥാനാര്‍ത്ഥി സി.കെ.പത്മനാഭന്‍, ജില്ലാ പ്രസിഡന്റ്‌ പി. രഘുനാഥ്‌, പ്രസ്‌ ക്ലബ്‌ ഭാരവാഹികളായ കമാല്‍വരദൂര്‍, എ.വി. ഷെറിന്‍ എന്നിവരും പങ്കെടുത്തു.
സ്വന്തം ലേഖകന്‍

</TEXT>
</DOC>