<DOC>
<DOCNO>114010967031.utf8</DOCNO>
<TEXT>


           വീഴ്ച്ചപറ്റി: കേന്ദ്രം    

Thursday 9 January 2014 10:39 pm IST

ന്യൂദല്‍ഹി: കല്‍ക്കരിപ്പാടങ്ങള്‍ വിതരണം ചെയ്തതില്‍ തെറ്റ്‌ സംഭവിച്ചതായി സുപ്രീംകോടതിയില്‍ കേന്ദ്രസര്‍ക്കാരിന്റെ കുറ്റസമ്മതം. ഇടപാടില്‍ വീഴ്ച്ച സംഭവിച്ചതായി അറ്റോര്‍ണി ജനറല്‍ ജി. ഇ വഹന്‍വതി ജസ്റ്റിസ്‌ ആര്‍.എം ലോധ അദ്ധ്യക്ഷനായ മൂന്നംഗ ബെഞ്ചിനു മുന്നില്‍ പറഞ്ഞു. വിഷയത്തിലുള്ള കേന്ദ്രസര്‍ക്കാര്‍ നിലപാട്‌ കൂടുതല്‍ വ്യക്തതയോടെ അടുത്തയാഴ്ച സമര്‍പ്പിക്കുമെന്നും അറ്റോര്‍ണി ജനറല്‍ പറഞ്ഞു. ആദ്യമായാണ്‌ കല്‍ക്കരി ഇടപാടില്‍ വീഴ്ച്ച സംഭവിച്ചതായി കേന്ദ്രസര്‍ക്കാര്‍ സമ്മതിക്കുന്നത്‌. 
മികച്ച ഉദേശ്യ ശുദ്ധിയോടെയാണ്‌ കല്‍ക്കരിപ്പാടങ്ങളുടെ വിതരണത്തിന്‌ കേന്ദ്രസര്‍ക്കാര്‍ തീരുമാനമെടുത്തതെന്ന്‌ അറ്റോര്‍ണി ജനറല്‍ പറഞ്ഞു. രാജ്യത്തെ ഊര്‍ജ്ജ പ്രതിസന്ധി പരിഹരിക്കുകയായിരുന്നു ലക്ഷ്യം. എന്നാല്‍ കല്‍ക്കരിപ്പാടങ്ങള്‍ നേടുന്നതിനായി ലൈസന്‍സ്‌ വിതരണം ചെയ്ത പ്രക്രിയയില്‍ വീഴ്ചയുണ്ടായി. നടപടിക്രമങ്ങള്‍ സുതാര്യമായി നടന്നില്ല. സംസ്ഥാന സര്‍ക്കാരുകളുമായി കൂടുതല്‍ ചര്‍ച്ചകള്‍ നടത്താതെ ലൈസന്‍സുകള്‍ നല്‍കിയ നടപടി വീഴ്ചയാണെന്ന്‌ സമ്മതിക്കുന്നതായും എ.ജി സുപ്രീംകോടതിയില്‍ പറഞ്ഞു. 
കൂടുതല്‍ മികച്ച രീതിയില്‍ കല്‍ക്കരിപ്പാടം ലൈസന്‍സുകള്‍ വിതരണം ചെയ്യാമായിരുന്നെന്ന സുപ്രീംകോടതി പരാമര്‍ശം അംഗീകരിച്ചു കൊണ്ടാണ്‌ തെറ്റുകള്‍ അംഗീകരിച്ച്‌ എ.ജി രംഗത്തെത്തിയത്‌. 2005 ന്‌ മുമ്പായി നല്‍കിയ 32 ലൈസന്‍സുകളില്‍ രണ്ടെണ്ണം മാത്രമാണ്‌ സംസ്ഥാന സര്‍ക്കാര്‍ നല്‍കിയതെന്നും ബാക്കിയെല്ലാം കേന്ദ്രസര്‍ക്കാരാണ്‌ അനുവദിച്ചതെന്നും എ.ജി പറഞ്ഞു. തന്റെ അഭിപ്രായം സര്‍ക്കാരിന്‌ നല്‍കിയതാണെന്നും അതു സ്വീകരിക്കണമോ തിരസ്ക്കരിക്കണമോ എന്നതു സര്‍ക്കാരാണ്‌ തീരുമാനിക്കേണ്ടിയിരുന്നതെന്നും എ.ജി പറഞ്ഞു. 
എന്നാല്‍ കേന്ദ്രസര്‍ക്കാര്‍ നല്‍കുന്ന ലൈസന്‍സ്‌ മാത്രം ഉപയോഗിച്ച്‌ കമ്പനികള്‍ക്ക്‌ കല്‍ക്കരി ഖാനനം നടത്താനാവില്ലെന്നും അതിനായി സംസ്ഥാന സര്‍ക്കാരുകളുടെ ഉള്‍പ്പെടെയുള്ള ലൈസന്‍സുകള്‍ ആവശ്യമാണെന്നുമായിരുന്നു എ.ജിയുടെ സുപ്രീംകോടതിയിലെ മുന്‍നിലപാട്‌. ഇതിനുള്ള മറുപടിയായി ലൈസന്‍സുകള്‍ അനുവദിച്ചതിന്റെ പൂര്‍ണ്ണ ഉത്തരവാദിത്വം കേന്ദ്രസര്‍ക്കാരിനു മാത്രമാണെന്ന്‌ വ്യക്തമാക്കിക്കൊണ്ട്‌ ആന്ധ്രാപ്രദേശ്‌, മധ്യപ്രദേശ്‌,ഛത്തീസ്ഗഢ്‌, ജാര്‍ഖണ്ഡ്‌,ഒറീസ,മഹാരാഷ്ട്ര,പശ്ചിമ ബംഗാള്‍ തുടങ്ങിയ സംസ്ഥാനങ്ങള്‍ സുപ്രീംകോടതിക്ക്‌ മുമ്പില്‍ സത്യവാങ്മൂലം സമര്‍പ്പിച്ചിരുന്നു. 
മതിയായ പരിശോധനകള്‍ കൂടാതെ കല്‍ക്കരിപ്പാടങ്ങള്‍ അനുവദിച്ചതുവഴി പൊതുഖജനാവിന്‌ 1.86 ലക്ഷം കോടി രൂപയുടെ നഷ്ടമുണ്ടായെന്ന്‌ കാട്ടി പാര്‍ലമെന്റില്‍ സമര്‍പ്പിച്ച സിഎജി റിപ്പോര്‍ട്ടാണ്‌ കല്‍ക്കരിപ്പാടം അഴിമതി പുറത്തുകൊണ്ടുവന്നത്‌. ഇതേ തുടര്‍ന്ന്‌ വലിയ രാഷ്ട്രീയ വിവാദങ്ങളുണ്ടാകുകയും കേസ്‌ അന്വേഷണം സിബിഐ ഏറ്റെടുക്കുകയും ചെയ്തു. ഇതുവരെയായി 15 എഫ്‌ഐആറുകളാണ്‌ സിബിഐ രജിസ്റ്റര്‍ ചെയ്തിരിക്കുന്നത്‌. എന്നാല്‍ ഒരു കേസില്‍ പോലും കോടതിയില്‍ കുറ്റപത്രം സമര്‍പ്പിച്ചിട്ടില്ല. വിവാദ തീരുമാനങ്ങള്‍ എടുത്ത കല്‍ക്കരിമന്ത്രാലയത്തിലെ ഉന്നത ഉദ്യോഗസ്ഥരേയും മന്ത്രാലയത്തിന്റെ ചുമതല നിര്‍വഹിച്ച്‌ തീരുമാനങ്ങളില്‍ ഒപ്പുവെച്ച പ്രധാനമന്ത്രി മന്‍മോഹന്‍സിങ്ങിനേയോ അന്വേഷണ പരിധിയില്‍ കൊണ്ടുവരുന്നതിനും ഇതുവരെയും സിബിഐ തയ്യാറായിട്ടില്ല.
    
</TEXT>
</DOC>