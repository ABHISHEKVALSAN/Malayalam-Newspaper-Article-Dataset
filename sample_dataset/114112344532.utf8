<DOC>
<DOCNO>114112344532.utf8</DOCNO>
<TEXT>


           നികുതി വെട്ടിപ്പ്; ആഡംബര ബസുകളില്‍ റെയ്ഡ്    

Sunday 23 November 2014 10:20 pm IST

        തിരുവനന്തപുരം: നികുതിവെട്ടിച്ച് വന്‍തോതില്‍ ചരക്ക് കടത്തുന്നുവെന്ന പരാതിയുടെ അടിസ്ഥാനത്തില്‍ അന്യസംസ്ഥാന സര്‍വീസ് നടത്തുന്ന ആഡംബര ബസുകളില്‍ വിജിലന്‍സ് സംഘം മിന്നല്‍പരിശോധന നടത്തി.

ചെന്നൈ, കോയമ്പത്തൂര്‍, ബംഗളൂരു, ഹൈദരാബാദ് തുടങ്ങിയ സ്ഥലങ്ങളില്‍ നിന്ന് തിരുവനന്തപുരത്തേക്ക് എത്തുന്ന ബസുകളിലായിരുന്നു പരിശോധന. തിരുവനന്തപുരം മോഡല്‍ സ്‌കൂള്‍ ജങ്ഷന്‍, അരിസ്‌റ്റോ ജങ്ഷന്‍, സംഗീത കോളജ് ജങ്ഷന്‍ എന്നിവിടങ്ങളില്‍ ഇന്നലെ പുലര്‍ച്ചെയത്തിയ ബസുകള്‍ വിജിലന്‍സ് ഡിവൈഎസ്പിയുടെ നേതൃത്വത്തില്‍ തടഞ്ഞിട്ടാണ് പരിശോധന നടത്തിയത്.

രാവിലെ ആറിനു തുടങ്ങിയ പരിശോധനയില്‍ നിരവധി ക്രമക്കേടുകള്‍ വിജിലന്‍സ് സംഘം കണ്ടെത്തി. ഇലക്ട്രോണിക്‌സ് ഉപകരണങ്ങള്‍, തുണിത്തരങ്ങള്‍, പൂക്കള്‍ തുടങ്ങി ലക്ഷക്കണക്കിന് രൂപയുടെ ചരക്കുകള്‍ കണ്ടെത്തി. ഇവയിലേറെയും നികുതി അടയ്ക്കാതെ കൊണ്ടുവന്നതാണെന്ന് പരിശോധനയില്‍ വ്യക്തമായതിന്റെ അടിസ്ഥാനത്തില്‍ വാണിജ്യനികുതി, ആര്‍.ടി വകുപ്പ് ഉദ്യേഗസ്ഥരും സ്ഥലത്തെത്തി പരിശോധന നടത്തി. കണ്ടെടുത്ത സാധനങ്ങളുടെ നികുതി കണക്കാക്കി പിഴ ഈടാക്കി. വരും ദിവസങ്ങളിലും പരിശോധന തുടരുമെന്ന് ഉദ്യോഗസ്ഥര്‍ അറിയിച്ചു.
    
</TEXT>
</DOC>