<DOC>
<DOCNO>114020774078.utf8</DOCNO>
<TEXT>


           ലാവ്ലിന്‍: നിലപാടില്‍ മാറ്റമില്ലെന്ന്‌ മുഖ്യമന്ത്രി    

Friday 7 February 2014 10:44 pm IST

        തിരുവനന്തപുരം: എസ്‌എന്‍സി ലാവ്ലിന്‍ കേസില്‍ സര്‍ക്കാര്‍ നിലപാടില്‍ മാറ്റമില്ലെന്നും ഊര്‍ജവകുപ്പു നല്‍കിയ സത്യവാങ്മൂലം ഇടതുസര്‍ക്കാരിന്റെ കാലത്തുള്ളതാണെന്നും മുഖ്യമന്ത്രി ഉമ്മന്‍ചാണ്ടി. ഫയലിലുള്ളത്‌ മാറ്റാന്‍ കഴിയില്ല. ലാവ്ലിന്‍ കേസിലെ റിവിഷന്‍ പെറ്റീഷനില്‍ സര്‍ക്കാര്‍ സ്വീകരിക്കുന്ന നിലപാടില്‍ ആര്‍ക്കും സംശയം വേണ്ടെന്നും ഇടപാടില്‍ ഗുരുതരമായ ക്രമക്കേട്‌ നടന്നുവെന്നതു തന്നെയാണു സര്‍ക്കാരിന്റെ നിലപാടെന്നും മുഖ്യമന്ത്രി വാര്‍ത്താസമ്മേളനത്തില്‍ അറിയിച്ചു. 
കഴിഞ്ഞ ദിവസം ഹൈക്കോടതിയില്‍ നല്‍കിയതു പുതിയ സത്യവാങ്മൂലമല്ല. ഇടതുസര്‍ക്കാരിന്റെ കാലത്തു നല്‍കിയ സത്യവാങ്മൂലം വീണ്ടും സമര്‍പ്പിക്കുക മാത്രമാണുണ്ടായത്‌. സിഎജി റിപ്പോര്‍ട്ട്‌ തയാറാക്കുന്നതിന്‌ മുമ്പ്‌ അവര്‍ ഉന്നയിക്കുന്ന ചോദ്യങ്ങള്‍ക്ക്‌ ബന്ധപ്പെട്ട വകുപ്പുകള്‍ മറുപടി നല്‍കാറുണ്ട്‌. അന്നു ഊര്‍ജവകുപ്പ്‌ സമര്‍പ്പിച്ച മറുപടിയാണ്‌ കഴിഞ്ഞ ദിവസം ഹൈക്കോടതിയില്‍ നല്‍കിയത്‌. ഒരിക്കല്‍ സമര്‍പ്പിച്ച ഔദ്യോഗിക രേഖകളില്‍ മാറ്റം വരുത്തി നല്‍കാന്‍ സാധിക്കില്ല.
ലാവ്ലിന്‍ കേസില്‍ സര്‍ക്കാരിന്റെ ഇതേ സത്യവാങ്മൂലം സ്വീകരിച്ച ശേഷമാണ്‌ ലാവ്ലിന്‍ കമ്പനിയെ കരിമ്പട്ടികയില്‍ പെടുത്തി കോടതി കേസ്‌ അവസാനിപ്പിച്ചത്‌. മാധ്യമങ്ങള്‍ ഉണ്ടാക്കുന്ന പ്രശ്നങ്ങള്‍ക്കു പിന്നാലെ പോകാന്‍ സര്‍ക്കാരിനു കഴിയില്ല. മുമ്പ്‌ പശ്ചിമഘട്ട സംരക്ഷണം സംബന്ധിച്ച ഹരിത ട്രൈബ്യൂണലിനു മുന്നില്‍വന്ന കേസിലും ഇതുപോലെ മാധ്യമങ്ങള്‍ തെറ്റായ വാര്‍ത്ത നല്‍കി. ഇതിന്റെ പേരില്‍ ഹര്‍ത്താലും പ്രതിഷേധവുമെല്ലാം കേരളത്തില്‍ നടന്നു. ഇതെന്തു മാധ്യമ ധര്‍മ്മമാണെന്നും മുഖ്യമന്ത്രി ചോദിച്ചു. 
    
</TEXT>
</DOC>