<DOC>
<DOCNO>114110237625.utf8</DOCNO>
<TEXT>


           ജനരോഷം ശക്തമായി; ചുംബന സമരക്കാര്‍ അറസ്റ്റില്‍    

Sunday 2 November 2014 11:30 pm IST

 ചുംബന കൂട്ടായ്മക്കെത്തിയ സംഘാടകരെ പോലീസ് അറസ്റ്റ് ചെയ്ത് വാനില്‍ കയറ്റുന്നു
കൊച്ചി: മറൈന്‍ഡ്രൈവില്‍ ചുംബനസമരത്തിനായി എത്തിയ സംഘത്തെ പോലീസ് അറസ്റ്റ് ചെയ്തു.കിസ് ഓഫ് ലവ് എന്ന് പേരിട്ട ചുംബന സമരത്തിനെതിരെ വ്യാപക പ്രതിഷേധമാണ് മറൈന്‍ഡ്രൈവില്‍ അരങ്ങേറിയത്.നിരവധി സംഘടനകളും പൊതുജനങ്ങളും സമരത്തിനെതിരെ രംഗത്തിറങ്ങി.
ജനകീയരോഷം ശക്തമായതോടെ കിസ് ഓഫ് ലവ് പ്രവര്‍ത്തകര്‍ വൈകുന്നേരത്തോടെ വേദി ലോകോളേജിന് സമീപമാക്കുകയായിരുന്നു. അവിടെയും ജനരോഷം ശക്തമായിരുന്നു. എന്നാല്‍ ഇവിടെ ഫെയ്‌സ്ബുക്ക് കൂട്ടായ്മയായ ഫ്രീ തിങ്കേഴ്‌സിലെ പത്തോളം പേര്‍ ഒത്തുകൂടിയെങ്കിലും ഇവരെ അറസ്റ്റ് ചെയ്തു. ശിവസേന,എബിവിപി, പ്രതികരണവേദി, എസ്‌വൈഎസ്-എസ്‌കെഎസ്എസ്എഫ്,കെഎസ്‌യു തുടങ്ങി നിരവധി സംഘടനകള്‍ പ്രതിഷേധ മാര്‍ച്ച് നടത്തി. ചുംബന സമരാനുകൂലികളും സമരത്തെ എതിര്‍ക്കുന്നവരും തമ്മില്‍ തര്‍ക്കം ഉണ്ടായത് ഏറെ നേരത്തേക്ക് സംഘര്‍ഷങ്ങള്‍ക്ക് കാരണമായി. പോലീസ് പലവട്ടം ലാത്തിവീശി. ചുംബനസമരക്കാര്‍ പ്രതിഷേധക്കാര്‍ക്കുനേരെ പെപ്പര്‍സ്‌പ്രേ പ്രയോഗിച്ചതായും റിപ്പോര്‍ട്ട് ഉണ്ട്.
ദിവസങ്ങളായി തര്‍ക്കങ്ങളും പ്രതിഷേധങ്ങളും ഉയര്‍ന്ന പ്രശ്‌നത്തില്‍ പോലീസ് കൈക്കൊണ്ട സുരക്ഷാ സംവിധാനത്തില്‍ വന്‍ പാളിച്ചയാണ് ഉണ്ടായത്. ഉച്ചയോടുകൂടിതന്നെ പ്രതിഷേധക്കാര്‍ എത്തിത്തുടങ്ങിയിട്ടും പോലീസ് വേണ്ടത്ര സംവിധാനം ഒരുക്കാന്‍ ശ്രമിച്ചിരുന്നില്ല. പലതവണ പോലീസ് മറൈന്‍ഡ്രൈവില്‍ എത്തിയവരെ ലാത്തിക്കടിച്ചു. മാധ്യമപ്രവര്‍ത്തകരും പോലീസ് മര്‍ദ്ദനത്തിന് ഇരയായി. പോലീസിന്റെ പിടുപ്പുകേട് കാരണം മണിക്കൂറുകളോളം ഗതാഗതക്കുരുക്ക് അനുഭവപ്പെട്ടു. മറൈന്‍ഡ്രൈവില്‍ സ്വച്ഛ്ഭാരത പ്രവര്‍ത്തകര്‍ ശുചീകരണ നടത്തിയത് വേറിട്ടനുഭവമായി.

</TEXT>
</DOC>