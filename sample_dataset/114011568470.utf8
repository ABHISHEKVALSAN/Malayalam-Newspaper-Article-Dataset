<DOC>
<DOCNO>114011568470.utf8</DOCNO>
<TEXT>


           സിഎംപി: അരവിന്ദാക്ഷന്‍ വിഭാഗം സിപിഎമ്മിലേക്ക്‌    

Wednesday 15 January 2014 10:42 pm IST

        കൊച്ചി: കെ.ആര്‍. അരവിന്ദാക്ഷന്റെ നേതൃത്വത്തിലുളള സിഎംപി വിഭാഗം സിപിഎമ്മില്‍ ലയിക്കാന്‍ ആലോചിക്കുന്നതായി സൂചന. അരവിന്ദാക്ഷന്‍ വിഭാഗത്തോടൊപ്പം നില്‍ക്കുന്ന മുന്‍ എംഎല്‍എയും സിഎംപി പൊളിറ്റ്‌ ബ്യൂറോ അംഗവുമായ നേതാവ്‌ ഇതുസംബന്ധിച്ച്‌ സിപിഎം നേതാക്കളുമായി ചര്‍ച്ച നടത്തിയതായാണ്‌ വിവരം. സി.പി. ജോണിനെ മുഖ്യമന്ത്രിയും യുഡിഎഫും പിന്തുണക്കുന്ന സാഹചര്യത്തിലാണ്‌ ഈ നീക്കം. മുഖ്യമന്ത്രി ഉമ്മന്‍ചാണ്ടിയും യുഡിഎഫിലെ പ്രമുഖ ഘടകകക്ഷികളായ മുസ്ലീംലീഗും കേരള കോണ്‍ഗ്രസ്‌ മാണിയും സി.പി. ജോണിനെ പിന്തുണക്കുകയാണ്‌. കെപിസിസി പ്രസിഡന്റ്‌ രമേശ്‌ ചെന്നിത്തലയും ഐ ഗ്രൂപ്പും നിലപാട്‌ വ്യക്തമാക്കിയിട്ടില്ലെങ്കിലും ജോണിനെ പിണക്കാന്‍ ഇവര്‍ തയ്യാറാകില്ലെന്നാണ്‌ സൂചന. ഇതോടെ അരവിന്ദാക്ഷന്‍ വിഭാഗത്തിന്‌ പുറത്തേക്കുള്ള വഴി തുറക്കുകയാണ്‌. പ്ലാനിംഗ്‌ ബോര്‍ഡ്‌ അംഗത്വമടക്കം യുഡിഎഫ്‌ ഘടകകക്ഷിയെന്ന നിലയില്‍ സിഎംപിക്ക്‌ കിട്ടിയ മുഴുവന്‍ സ്ഥാനങ്ങളും സി.പി. ജോണ്‍ തന്നെയാണ്‌ വഹിക്കുന്നത്‌. ജോണിനെ ഈ ചുമതലകളില്‍നിന്ന്‌ ഒഴിവാക്കണമെന്ന്‌ അരവിന്ദാക്ഷന്‍ വിഭാഗം ആവശ്യപ്പെട്ടെങ്കിലും യുഡിഎഫ്‌ നേതൃത്വം തയ്യാറായിട്ടില്ല. ഈ സാഹചര്യത്തില്‍ ഇടതുമുന്നണി ഘടകകക്ഷിയാവുക എന്ന ലക്ഷ്യത്തോടെയാണ്‌ അരവിന്ദാക്ഷന്‍ വിഭാഗം കരുക്കള്‍ നീക്കിയതെങ്കിലും ഘടകകക്ഷിയാക്കാന്‍ സിപിഎം തയ്യാറല്ല. സിപിഎം വിട്ടുപോയവരാണ്‌ സിഎംപി രൂപീകരിച്ചതെന്നും വേണമെങ്കില്‍ അവര്‍ക്ക്‌ മാതൃസംഘടനയിലേക്ക്‌ മടങ്ങിവരാമെന്നുമാണ്‌ സിപിഎമ്മിന്റെ നിലപാട്‌. വരുന്ന പാര്‍ലമെന്റ്‌ തെരഞ്ഞെടുപ്പില്‍ 20 മണ്ഡലങ്ങളിലും ഇടതുമുന്നണി സ്ഥാനാര്‍ത്ഥികളെ നിരുപാധികം പിന്തുണക്കണമെന്ന ഉപാധിയും സിപിഎം നേതൃത്വം അരവിന്ദാക്ഷന്‍ വിഭാഗത്തിന്‌ മുന്നില്‍ വെച്ചിട്ടുണ്ട്‌. ഇതിനുശേഷമാകും പാര്‍ട്ടിയിലേക്കുള്ള മടക്കം ആലോചിക്കുക. ലയനം എന്ന തരത്തില്‍ വന്‍സമ്മേളനം നടത്താനാകില്ലെന്നും അതാത്‌ ജില്ലകളില്‍ ഇവര്‍ക്ക്‌ മടങ്ങിവരാന്‍ സൗകര്യമൊരുക്കുമെന്നുമാണ്‌ സിപിഎം നേതൃത്വം വ്യക്തമാക്കിയിട്ടുള്ളത്‌. ഇപ്പോഴത്തെ സാഹചര്യത്തില്‍ യുഡിഎഫില്‍ നിന്ന്‌ അവഗണന നേരിടുകയാണെന്നും രാഷ്ട്രീയമായ നിലനില്‍പ്പിന്‌ ഇതുതന്നെയാണ്‌ നല്ല വഴിയെന്നുമാണ്‌ അരവിന്ദാക്ഷന്‍ വിഭാഗത്തിന്റെ വിലയിരുത്തല്‍. സിഎംപിയുടെ ഭൂരിപക്ഷം ജില്ലാ കമ്മറ്റികളും അരവിന്ദാക്ഷനൊപ്പമാണ്‌. സംസ്ഥാന നേതൃനിരയിലും കൂടുതല്‍ പേരും ഈ വിഭാഗത്തിലാണ്‌. പിളര്‍പ്പ്‌ പൂര്‍ണമാകുന്നതോടെ സിഎംപി എന്ന രാഷ്ട്രീയപാര്‍ട്ടിയുടെ നിലനില്‍പ്പു തന്നെ ഇല്ലാതാകും എന്നാണ്‌ സൂചന. യുഡിഎഫിന്റെ പിന്തുണയുണ്ടെങ്കിലും ഒരു പാര്‍ട്ടി എന്ന നിലക്ക്‌ നിലനില്‍ക്കാന്‍ സി.പി. ജോണ്‍ വിഭാഗത്തിന്‌ കഴിയില്ലെന്നും കണക്കുകൂട്ടലുണ്ട്‌. ആര്‍എംപിയുമായി സി.പി. ജോണ്‍ നടത്തിയ ചര്‍ച്ച യുഡിഎഫ്‌ നേതൃത്വം ഗൗരവപൂര്‍ണമായാണ്‌ കാണുന്നത്‌. 
    
</TEXT>
</DOC>