<DOC>
<DOCNO>114020473091.utf8</DOCNO>
<TEXT>


           റബ്ബര്‍ വിലയിടിവ്: പ്രതിപക്ഷം ഇറങ്ങിപ്പോയി    

Tuesday 4 February 2014 2:32 pm IST

തിരുവനന്തപുരം: റബ്ബര്‍ വിലയിടിവിനെക്കുറിച്ച് ചര്‍ച്ച ചെയ്യണമെന്ന് ആവശ്യപ്പെട്ട് കൊണ്ടുവന്ന അടിയന്തര പ്രമേയത്തിന് അനുമതി നിഷേധിച്ചതില്‍ പ്രതിഷേധിച്ച് പ്രതിപക്ഷം നിയമസഭയില്‍ നിന്നും ഇറങ്ങിപ്പോയി. റബ്ബര്‍ ഇറക്കുമതി ചെയ്യുന്നതിന് കേന്ദ്രം ഒത്താശ ചെയ്യുകയാണെന്ന് അടിയന്തിരപ്രമേയത്തിന് അനുമതി തേടിക്കൊണ്ട് സംസാരിച്ച കെ.സുരേഷ്‌കുറുപ്പ് എം.എല്‍.എ പറഞ്ഞു.

റബ്ബറിന്റെ വിലയിടിവ് അനുദിനം വര്‍ധിച്ച് വരികയാണ്. രണ്ട് ലക്ഷത്തിലധികം ടണ്‍ റബ്ബറാണ് കഴിഞ്ഞ വര്‍ഷം ടയര്‍ കമ്പനികള്‍ ഇറക്കുമതി ചെയ്തത്. വേണ്ടത്ര റബ്ബര്‍ ഇവര്‍ സംഭരിച്ചു കഴിഞ്ഞതിനാല്‍ ഇറക്കുമതി തീരുവ ഇനി വര്‍ധിപ്പിച്ചിട്ട് കാര്യമില്ല.റബ്ബറിന്റെ വിലയിടിയുമ്പോഴും കേന്ദ്രം ഇക്കാര്യത്തില്‍ നിസ്സംഗത പാലിക്കുകയാണ്. പ്രശ്‌നം പരിഹരിക്കുന്നതിന് കേന്ദ്ര സര്‍ക്കാര്‍ അടിയന്തരമായി ഇടപെടണമെന്നും സംസ്ഥാന സര്‍ക്കാരും വേണ്ട നടപടികള്‍ കൈക്കൊള്ളണമെന്നും സുരേഷ് കുമാര്‍ ആവശ്യപ്പെട്ടു.

എന്നാല്‍ കേരളം നേരിട്ട് റബ്ബര്‍ സംഭരിക്കുമെന്ന് അടിയന്തരപ്രമേയത്തിന് മറുപടി നല്‍കിയ മുഖ്യമന്ത്രി ഉമ്മന്‍ചാണ്ടി പറഞ്ഞു. റബ്ബര്‍ സംഭരണത്തിന് കേന്ദ്രത്തിനോട് സഹായം തേടിയിട്ടുണ്ട്. സഹായം ലഭിക്കുമെന്നാണ് പ്രതീക്ഷയെന്നും മുഖ്യമന്ത്രി പറഞ്ഞു. വിഷയം ചര്‍ച്ച ചെയ്യാന്‍ ഇന്ന് വൈകിട്ട് യോഗം വിളിച്ചിട്ടുണ്ടെന്നും റബ്ബര്‍ ബോര്‍ഡ് അംഗങ്ങളും സംഭരണ ഏജന്‍സിയായ നാഫെഡ് പ്രതിനിധികളും യോഗത്തില്‍ പങ്കെടുക്കുമെന്നും ധനമന്ത്രി കെ എം മാണിയും സഭയെ അറിയിച്ചു.

മുഖ്യമന്ത്രിയുടെയും മന്ത്രിയുടെയും മറുപടിയെത്തുടര്‍ന്ന് സ്പീക്കര്‍ അടിയന്തിരപ്രമേയത്തിന്\ അവതരണാനുമതി നിഷേധിക്കുകയായിരുന്നു. ഇതില്‍ പ്രതിഷേധിച്ച് പ്രതിപക്ഷം സഭ വിട്ടിറങ്ങി. 
    
</TEXT>
</DOC>