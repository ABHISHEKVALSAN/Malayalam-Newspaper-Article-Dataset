<DOC>
<DOCNO>114090421965.utf8</DOCNO>
<TEXT>


           ഓണത്തിന് ജോലിയെടുക്കുന്ന പോലീസുകാര്‍ക്ക് 500 രൂപ    

Thursday 4 September 2014 2:10 am IST

        തിരുവനന്തപുരം: ഓണത്തിന് ജോലിചെയ്യുന്ന പോലിസുകാര്‍ക്ക് മുന്‍വര്‍ഷത്തേതുപോലെ 500 രൂപ വീതം പ്രത്യേക അലവന്‍സ് നല്‍കാനും മന്ത്രിസഭ തീരുമാനിച്ചു. പൂട്ടിക്കിടക്കുന്ന 418 ബാറുകളിലെ 7,467 തൊഴിലാളികള്‍ക്ക് 5,000 രൂപ വീതം സഹായധനമായി നല്‍കും. തൊഴിലാളികള്‍ക്കായുള്ള ബോര്‍ഡില്‍ രജിസ്റ്റര്‍ ചെയ്തവര്‍ക്കായിരിക്കും ആനുകൂല്യം ലഭിക്കുക. ഇതിനായുള്ള ഫണ്ട് സര്‍ക്കാര്‍ മുന്‍കൂറായി നല്‍കും. അഞ്ചുശതമാനം സെസ് ഈടാക്കുന്നതിലൂടെ ബിവറേജസ് കോര്‍പറേഷന് ലഭിക്കുന്ന വരുമാനവും കേരളത്തിന് അകത്തും പുറത്തുമുള്ള മലയാളികളില്‍നിന്ന് ശേഖരിക്കുന്ന തുകയും ഉപയോഗിച്ചാണ് എക്‌സൈസ് വകുപ്പിന് കീഴില്‍ തൊഴിലാളികളുടെ പുനരധിവാസത്തിനായി പ്രത്യേക ഫണ്ട് രൂപീകരിക്കുന്നത്.
പഞ്ചായത്തുകളില്‍ ജോലിചെയ്യുന്ന പാലിയേറ്റീവ് നഴ്‌സുമാര്‍, അങ്കണവാടി ടീച്ചര്‍മാരും വര്‍ക്കര്‍മാരും സാമൂഹികനീതി വകുപ്പിന് കീഴിലെ ബഡ്‌സ് സ്‌കൂളിലെ അധ്യാപകര്‍, പാചകത്തൊഴിലാളികള്‍ എന്നിവര്‍ക്കും ഓണത്തിന് കഴിഞ്ഞവര്‍ഷത്തേതുപോലെ അലവന്‍സ് നല്‍കും. ക്ഷേമപെന്‍ഷനുകള്‍ നല്‍കുന്നതിനുള്ള തുക അനുവദിച്ചിട്ടുണ്ട്. തിരുവനന്തപുരത്ത് പൂട്ടിക്കിടക്കുന്ന ബോണക്കാട് എസ്‌റ്റേറ്റിലെ തൊഴിലാളികള്‍ക്ക് ഒരുമാസത്തെ സൗജന്യറേഷന് പുറമേ ഓണക്കാലത്ത് ഒരു കുടുംബത്തിന് പത്തുകിലോ അരി വീതം നല്‍കും.
പൂട്ടിക്കിടക്കുന്ന പീരുമേട് ബോണാമി എസ്‌റ്റേറ്റിലെ തൊഴിലാളികള്‍ക്കും പത്തുകിലോ അരി വീതം നല്‍കും. പൂട്ടിക്കിടക്കുന്ന പെരുമ്പാവൂര്‍ റയോണ്‍സിലെ തൊഴിലാളികള്‍ക്കും കഴിഞ്ഞവര്‍ഷത്തേതുപോലെ അലവന്‍സ് അനുവദിക്കും. വണ്ടൂര്‍ ഗവ. കോളജില്‍ പുതിയ പ്രിന്‍സിപ്പലിനെ നിയമിക്കാനും മന്ത്രിസഭായോഗത്തില്‍ തീരുമാനമായി.
    
</TEXT>
</DOC>