<DOC>
<DOCNO>114010164755.utf8</DOCNO>
<TEXT>


           ആറന്മുള വിമാനത്താവളം: മുഴുവന്‍ രേഖകളും ഹാജരാക്കണമെന്ന് ഹൈക്കോടതി    

Wednesday 1 January 2014 2:00 pm IST

കൊച്ചി: ആറന്മുള വിമാനത്താവള പദ്ധതിയുമായി ബന്ധപ്പെട്ട മുഴുവന്‍ രേഖകളും ഹാജരാക്കാന്‍ കെ.ജി.എസിനോട് ഹൈക്കോടതി ആവശ്യപ്പെട്ടു. അനുമതി ഉത്തരവും അനുബന്ധ പഠന റിപ്പോര്‍ട്ടുകളും കെജിഎസ് ഗ്രൂപ്പ് ഹാജരാക്കണമെന്നും കോടതി നിര്‍ദേശിച്ചു. കേസില്‍ എയര്‍പോര്‍ട്ട് അതോറിറ്റി ഓഫ് ഇന്ത്യയെ കക്ഷി ചേര്‍ക്കാനും തീരുമാനമായി. 

ആറന്മുള വിമാനത്താവള പദ്ധതിയുമായി ബന്ധപ്പെട്ട കിറ്റ്കോ റിപ്പോര്‍ട്ട് കെജി‌എസ് അട്ടിമറിച്ചുവെന്ന വാര്‍ത്തകള്‍ പുറത്തുവന്നതിന് പിന്നാലെയാണ് ഹൈക്കോടതി ഡിവിഷന്‍ ബഞ്ചിന്റെ പുതിയ ഉത്തരവ് വന്നിരിക്കുന്നത്. പദ്ധതിയുമായി ബന്ധപ്പെട്ട മുഴുവന്‍ രേഖകളും ജനുവരി പത്തിനുള്ളില്‍ ഹാജരാക്കണമെന്നാണ് ഉത്തരവിട്ടിരിക്കുന്നത്. 

കിറ്റ്കോ റിപ്പോര്‍ട്ട് തങ്ങള്‍ തിരുത്തിയിട്ടില്ലെന്നും, എന്നാല്‍ കൂട്ടിച്ചേര്‍ക്കല്‍ വരുത്തിയിട്ടുണ്ടെന്ന് കെജി‌എസ് കോടതിയില്‍ സമ്മതിച്ചു. കിറ്റ്‌കോ റിപ്പോര്‍ട്ടും എയ്‌റോ സര്‍വ്വേ റിപ്പോര്‍ട്ടും കൂട്ടിച്ചേര്‍ത്ത് തങ്ങളുടെ ആവശ്യങ്ങള്‍ക്കായി ഉപയോഗിച്ചിട്ടുണ്ടെന്നാണ് കെ‌ജി‌എസിന്റെ വാദം. വിമാനത്താവളം വരുന്നത് കൊണ്ട് ആറന്മുള ക്ഷേത്രത്തിന് യാതൊരു കുഴപ്പവും വരില്ലെന്ന് കിറ്റ്‌കോ പഠന റിപ്പോര്‍ട്ട് നല്‍കിയെന്നാണ് കെജി‌എസ് ഗ്രൂപ്പ് നേരത്തെ ഓംബുഡ്‌സ്‌മാനെ അറിയിച്ചിരുന്നത്.

എന്നാല്‍ തങ്ങളുടെ റിപ്പോര്‍ട്ട് കെ‌ജി‌എസ് തിരുത്തിയെന്ന് വാദിച്ച് കിറ്റ്കോ രംഗത്ത് എത്തിയതോടെയാണ് കള്ളത്തരം പൊളിഞ്ഞത്. ഇതിനിടെ ആറന്മുള ക്ഷേത്രത്തിന്റെ കൊടിമരത്തിന്റെ ഉയരം കണക്കാക്കുമ്പോള്‍ വിമാനത്താവളത്തിന്റെ റണ്‍‌വേ 285 മീറ്റര്‍ കൂടി മാറ്റേണ്ടിവരുമെന്ന് എയര്‍‌പോര്‍ട്ട് അതോറിറ്റി ഓഫ് ഇന്ത്യയുടെ റിപ്പോര്‍ട്ട് ഉള്ളതായി അഭിഭാഷക കമ്മിഷനും ഹൈക്കോടതിയെ അറിയിച്ചു. 

കൊടിമരത്തിന് മുകളില്‍ പ്രത്യേകം ലൈറ്റ് സ്ഥാപിക്കണമെന്നാണ് ശുപാര്‍ശ.   
    
</TEXT>
</DOC>