<DOC>
<DOCNO>114030280159.utf8</DOCNO>
<TEXT>


           എസ്പിയും ബിഎസ്പിയും കോണ്‍ഗ്രസും തുടച്ചുനീക്കപ്പെടുമെന്ന്‌ മോദി    

Sunday 2 March 2014 9:57 pm IST

ലക്നൗ: ഉത്തര്‍പ്രദേശില്‍ ഇപ്പോള്‍ ആഞ്ഞടിക്കുന്ന ബിജെപി തരംഗം ലോക്സഭാ തെരഞ്ഞെടുപ്പില്‍ രാഷ്ട്രീയ സുനാമിയായി മാറി എസ്പി-ബിഎസ്പി-കോണ്‍ഗ്രസ്‌ സഖ്യത്തെ തുടച്ചുനീക്കുമെന്ന്‌ നരേന്ദ്ര മോദി. തെരഞ്ഞെടുപ്പിന്‌ മുന്നോടിയായി ലക്നൗവില്‍ സംഘടിപ്പിച്ച വിജയ്ശംഖനാദ റാലിയില്‍ സംസാരിക്കുകയായിരുന്നു ബിജെപിയുടെ പ്രധാനമന്ത്രിസ്ഥാനാര്‍ത്ഥിയായ മോദി.
"ഇപ്പോഴത്തെ കൊടുങ്കാറ്റ്‌ നാളത്തെ സുനാമിയായി മാറും. സ്വന്തം പരാജയങ്ങള്‍ മറച്ചുപിടിക്കാന്‍ മതേതരത്വത്തിന്റെ പര്‍ദ്ദയിട്ട്‌ നടക്കുകയാണ്‌ എസ്പിയും ബിഎസ്പിയും കോണ്‍ഗ്രസും," മോദി പറഞ്ഞു.
സംസ്ഥാനത്തെ ക്രമസമാധാനം തകര്‍ത്ത സമാജ്‌വാദി പാര്‍ട്ടി സര്‍ക്കാരിനെ രൂക്ഷമായി വിമര്‍ശിച്ച മോദി കേന്ദ്രം ഭരിക്കുന്ന യുപിഎ സര്‍ക്കാര്‍ എസ്പിയുമായി ചേര്‍ന്ന്‌ മതേതരത്വത്തിന്റെ പേരില്‍ വെറും വോട്ടുബാങ്ക്‌ രാഷ്ട്രീയം കളിക്കുകയാണെന്ന്‌ കുറ്റപ്പെടുത്തി. 
ഉത്തര്‍പ്രദേശില്‍ എന്തുകൊണ്ടാണ്‌ വര്‍ഗീയകലാപങ്ങള്‍ തുടര്‍ക്കഥയാവുന്നതെന്ന്‌ വ്യക്തമാക്കാന്‍ മുലായംസിംഗിനോട്‌ മോദി ആവശ്യപ്പെട്ടു. "നേതാജി, വികസനം താങ്കള്‍ക്കൊരു പ്രശ്നമേയല്ല, വോട്ടുബാങ്ക്‌ രാഷ്ട്രീയത്തില്‍ മാത്രമാണ്‌ താല്‍പര്യം. കഴിഞ്ഞ പത്ത്‌ വര്‍ഷത്തിനിടെ വര്‍ഗീയകലാപങ്ങളുമായി ബന്ധപ്പെട്ട 150 കേസുകളാണ്‌ യുപിയില്‍ രജിസ്റ്റര്‍ ചെയ്തത്‌. ഇക്കാലയളവില്‍ ഗുജറാത്തില്‍ ഒരൊറ്റ കേസുപോലും ഉണ്ടായിട്ടില്ല. നേതാജി (മുലായംസിംഗ്‌) ഇപ്പോള്‍ തന്റെ പ്രസംഗത്തില്‍ പരാജയം സമ്മതിച്ചിരിക്കുകയാണ്‌," മോദി പരിഹസിച്ചു.
ഒരുവര്‍ഷംകൊണ്ട്‌ സ്ത്രീകള്‍ക്കെതിരായ അതിക്രമം സംബന്ധിച്ച്‌ 20,000 കേസുകളാണ്‌ യുപിയിലുണ്ടായത്‌. എന്നിട്ടും ഞങ്ങളെന്തു ചെയ്തു എന്ന്‌ വിശദീകരിക്കാനാണ്‌ നേതാജി ആവശ്യപ്പെടുന്നത്‌. സമാജ്‌വാദി പാര്‍ട്ടിയില്‍ ഇപ്പോള്‍ രണ്ട്‌ ഗ്രൂപ്പുകളുണ്ട്‌. ഒന്ന്‌ സമാജ്‌ വിരോധി പാര്‍ട്ടിയും മറ്റൊന്ന്‌ സുഖവാദി പാര്‍ട്ടിയും. അധികാരത്തെക്കുറിച്ച്‌ മാത്രമാണ്‌ ഇവരുടെ ചിന്ത, മോദി പറഞ്ഞു.
നിങ്ങളുടെ മൂക്കിന്‌ താഴെ നിയമരാഹിത്യമാണ്‌. യുപിയില്‍ സ്ത്രീകള്‍ക്ക്‌ രക്ഷയില്ല. എന്നിട്ടും എന്തടിസ്ഥാനത്തിലാണ്‌ മുലായം വികസനത്തെക്കുറിച്ച്‌ പറയുന്നത്‌. മുലായത്തിന്റെ മകന്റെ രണ്ടുവര്‍ഷത്തെ ഭരണത്തിന്‍കീഴില്‍ യുപിയില്‍ നിരവധി വര്‍ഗീയകലാപങ്ങളുണ്ടായി. എന്നാല്‍ പത്ത്‌ വര്‍ഷത്തിനിടെ ഗുജറാത്തില്‍ വര്‍ഗീയകലാപങ്ങള്‍ ഒന്നുംതന്നെ ഉണ്ടായിട്ടില്ല. "നേതാജി, ദയവായി ലോഹ്യാജിയെക്കുറിച്ച്‌ പറയാതിരിക്കൂ. നിങ്ങളുടെ യോഗങ്ങളിലെ നൃത്തവും പാവങ്ങളുടെ മരണവും മുസാഫര്‍നഗര്‍ പുനരധിവാസ ക്യാമ്പുകളിലെ കുട്ടികളെയുമോര്‍ത്ത്‌ ഡോ. ലോഹ്യയുടെ ആത്മാവ്‌ വേദനിക്കുകയാവും," ഡോ. രാംമനോഹര്‍ ലോഹ്യയുടെ അനുയായിയാണ്‌ താനെന്ന്‌ അവകാശപ്പെടുന്ന മുലായത്തെ വിമര്‍ശിച്ചുകൊണ്ട്‌ മോദി പറഞ്ഞു.
    
</TEXT>
</DOC>