<DOC>
<DOCNO>114091423834.utf8</DOCNO>
<TEXT>


           ഇനി സ്വകാര്യ ബസുകളുടെ സമയം മൊബൈലില്‍ എത്തും    

Sunday 14 September 2014 7:42 am IST

        കൊച്ചി: സ്വകാര്യ ബസുകളുടെ കൃത്യമായ സമയമറിയാന്‍ മൊബൈല്‍ ആപ്ലിക്കേഷനുമായി മോട്ടോര്‍ വാഹന വകുപ്പ് രംഗത്ത്. സ്വകാര്യ ബസുകളെക്കുറിച്ചുള്ള പരാതി അറിയിക്കാനുള്ള സൗകര്യവും പുതിയ ആപ്ലിക്കേഷനിലുണ്ട്. പരീക്ഷണാടിസ്ഥാനത്തില്‍ കോട്ടയം ജില്ലയില്‍ തുടങ്ങിയ പദ്ധതി സംസ്ഥാനത്തുടനീളം വ്യാപിപ്പിക്കാനുള്ള ശ്രമത്തിലാണ് അധികൃതര്‍.

ഉള്‍നാടന്‍ ഗ്രാമങ്ങളിലേക്കുള്ള ബസിനായി ബസ് സ്‌റ്റോപ്പുകളില്‍ കാത്തിരുന്ന് മുഷിയുന്നവര്‍ക്കായാണ് ഈ സന്തോഷവാര്‍ത്ത. ഏത് സ്ഥലത്തേക്കുമുള്ള ബസ് സമയം അറിയാനായി മൊബൈല്‍ ഫോണില്‍ ഒരു ആപ്ലിക്കേഷന്‍ ഡൗണ്‍ ലോഡ് ചെയ്യേണ്ട ആവശ്യം മാത്രമേ ഇനിയുളളൂ.

കേരളാ ബസ് സെര്‍ച്ച് എന്ന മൊബൈല്‍ ആപ്ലിക്കേഷന്‍ വഴിയാണ് മോട്ടോര്‍ വാഹന വകുപ്പ് സ്വകാര്യ ബസുകളുടെ സമയം മൊബൈലില്‍ എത്തിക്കുന്നത്. ആന്‍ഡ്രോയിഡ് പ്ലാറ്റ്‌ഫോമുള്ള മൊബൈല്‍ ഫോണുകള്‍ക്ക് ഗൂഗിള്‍ പ്ലേ സ്‌റ്റോറില്‍ നിന്നും ഈ ആപ്ലിക്കേഷന്‍ ഡൗണ്‍ ലോഡ് ചെയ്യാം.

പുറപ്പെടേണ്ട സ്ഥലവും എത്തേണ്ട സ്ഥലവും രേഖപ്പെടുത്തിയാല്‍ ഇതുവഴി പോകുന്ന ബസിനെക്കുറിച്ചും സമയത്തെക്കുറിച്ചും യാത്രക്കാരന് വിവരം ലഭിക്കും. ബസുകളെക്കുറിച്ചുള്ള പരാതികളും ഇതുവഴി അറിയിക്കാം.

കോട്ടയം ജില്ലയില്‍ ദിവസങ്ങള്‍ക്ക് മുമ്പാണ് ഈ പദ്ധതി തുടങ്ങിയത്. മോബീസ് ഇന്നവേഷന്‍സ് ആന്റ് റിസര്‍ച്ചിന്റെ സഹായത്തോടെ അതാത് ആര്‍ടിഒയുടെ നേതൃത്വത്തിലാണ് ഈ പദ്ധതി നടപ്പാക്കുക.

ബസുകള്‍ കൃത്യസമയം പാലിക്കേണ്ടതിനാല്‍ മത്സരയോട്ടം കുറക്കാമെന്ന ഗുണം കൂടി പുതിയ പദ്ധതിക്കുണ്ട്. കൂടുതല്‍ ജില്ലകളിലേക്ക് പദ്ധതി വ്യാപിപ്പിക്കാനുള്ള ഒരുക്കത്തിലാണ് മോട്ടോര്‍ വാഹന വകുപ്പ്. കൂടാതെ ബസ് ഉടമകള്‍ സഹകരിച്ചാല്‍ ജിപിഎസ് സംവിധാനം ബസുകളില്‍ ഘടിപ്പിക്കാനും അധികൃതര്‍ക്ക് ആലോചനയുണ്ട്.
    
</TEXT>
</DOC>