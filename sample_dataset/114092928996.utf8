<DOC>
<DOCNO>114092928996.utf8</DOCNO>
<TEXT>


           യൂണിഫോം ധരിക്കാത്തതിന്  മൂത്രപ്പുര കഴുകിച്ചു    

Monday 29 September 2014 11:54 pm IST

        ആലപ്പുഴ: യൂണിഫോം ധരിക്കാതെ സ്‌കൂളില്‍ വന്നതിന് ശിക്ഷയായി ആറു വിദ്യാര്‍ഥികളെക്കൊണ്ട് മൂത്രപ്പുര കഴുകിച്ച സംഭവത്തില്‍ മണ്ണഞ്ചേരി തമ്പകച്ചുവട് സര്‍ക്കാര്‍ യുപി സ്‌ക്കൂളിലെ പ്രധാനാദ്ധ്യാപിക ഹെലനയെ വിദ്യാഭ്യാസ ഉപഡയറക്ടര്‍ സസ്‌പെന്‍ഡ് ചെയ്തു. ഇതുസംബന്ധിച്ച് ചേര്‍ത്തല എഇഒ പ്രാഥമിക അന്വേഷണം നടത്തി നല്‍കിയ റിപ്പോര്‍ട്ടിന്റെ അടിസ്ഥാനത്തിലാണ് നടപടി.

കഴിഞ്ഞ വെള്ളിയാഴ്ചയാണ് സംഭവം. യൂണിഫോം ധരിക്കാതെ വന്ന വിദ്യാര്‍ത്ഥികളെ പ്രധാനാദ്ധ്യാപികയുടെ നേതൃത്വത്തില്‍ ശിക്ഷാനടപടിയുടെ ഭാഗമായി മൂത്രപ്പുര വൃത്തിയാക്കാന്‍ നിര്‍ദേശിച്ചതായാണ് പരാതി. വിദ്യാര്‍ത്ഥികള്‍ വീടുകളില്‍ വിവരം അറിയിച്ചതിനെ തുടര്‍ന്ന് രക്ഷിതാക്കള്‍ പരാതിയുമായി രംഗത്തെത്തുകയായിരുന്നു. എന്നാല്‍ സംഭവം അടിസ്ഥാനരഹിതമാണെന്നാണ് പ്രധാനാദ്ധ്യാപിക പറയുന്നത്.
സ്‌കൂള്‍ അസംബ്ലിയില്‍ ശുചിത്വത്തെ കുറിച്ച് പറഞ്ഞിരുന്നു. വിദ്യാര്‍ത്ഥികള്‍ അവരവരുടെ വസ്ത്രങ്ങളും മൂത്രപ്പുരയും സ്വയം വൃത്തിയാക്കുന്നതാണ് മാതൃകയെന്നും പറഞ്ഞു. ഇതിന്റെ അടിസ്ഥാനത്തില്‍ വിദ്യാര്‍ത്ഥികള്‍ സ്വയമേവ മൂത്രപ്പുര വൃത്തിയാക്കാന്‍ തയാറാകുകയായിരുന്നു. ഇതില്‍ യൂണിഫോം ധരിച്ച വിദ്യാര്‍ത്ഥികളും അല്ലാത്തവരുമുണ്ടായിരുന്നു. മറിച്ചുള്ള പ്രചരണം തെറ്റാണെന്നും അവര്‍ പറയുന്നു. സംഭവത്തെ കുറിച്ച് വിശദമായ അന്വേഷണം നടത്തി തുടര്‍നടപടി സ്വീകരിക്കുമെന്ന് വിദ്യാഭ്യാസ ഉപഡയറക്ടര്‍ ജിമ്മി കെ.ജോസ് അറിയിച്ചു. രക്ഷിതാക്കളുടെ പരാതിയുടെ അടിസ്ഥാനത്തില്‍ മണ്ണഞ്ചേരി പോലീസ് കേസെടുത്തിട്ടുണ്ട്.
    
</TEXT>
</DOC>