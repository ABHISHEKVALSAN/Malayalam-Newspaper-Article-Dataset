<DOC>
<DOCNO>114102736266.utf8</DOCNO>
<TEXT>


           കേരളത്തിന്റെ വിദ്യാഭ്യാസ വികസനത്തിന് ഐഎസ്ആര്‍ഒ പദ്ധതി തയ്യാറാക്കും    

Monday 27 October 2014 11:37 pm IST

        തിരുവനന്തപുരം: കേരളത്തിന്റെ വിദ്യാഭ്യാസ പദ്ധതികളുമായി ഐഎസ്ആര്‍ഒ സഹകരിക്കുമെന്ന് ചെയര്‍മാന്‍ ഡോ.കെ രാധാകൃഷ്ണന്‍. വിദ്യാഭ്യാസ വികസനത്തിന് ആവശ്യമായ പദ്ധതികളുടെ രൂപരേഖ തയ്യാറാക്കാന്‍ വിഎസ്എസ്എസി ഡയറക്ടറോട് നിര്‍ദ്ദേശിച്ചതായും അദ്ദേഹം അറിയിച്ചു. മംഗളയാന്‍ വിജയത്തിനു പിന്നില്‍ പ്രവര്‍ത്തിച്ച ശാസ്ത്രജ്ഞരെ അനുമോദിക്കാന്‍ സംസ്ഥാന സര്‍ക്കാര്‍ സംഘടിപ്പിച്ച യോഗത്തില്‍ മറുപടി പ്രസംഗം നടത്തുകയായിരുന്നു അദ്ദേഹം.

മംഗളയാന്റെ വിജയം കേവലമൊരു വിക്ഷേപണവിജയം മാത്രല്ല. പല സന്ദേശങ്ങളും ഇതിലൂടെ നല്‍കാനായി. നിശ്ചയദാര്‍ഡ്യത്തോടെ കൂട്ടയി പ്രവര്‍ത്തിച്ചാല്‍ വലിയ നേട്ടങ്ങള്‍ സാധിക്കുമെന്ന് തെളിയിക്കാനായി രാധാകൃഷ്ണന്‍ പറഞ്ഞു. ഐഎസ്ആര്‍ഒ യുടെ ശാസ്ത്രനേട്ടം സാധാരണജീവിതത്തെ വിവിധരീതിയില്‍ സഹായിക്കാകും. ആന്ധ്രയില്‍ അടുത്തകാലത്തുണ്ടായ കൊടുങ്കാറ്റ് വലിയ ദുരന്തം വിതയ്ക്കാതിരുന്നത് അതിനെക്കുറിച്ച് മുന്നറിയിപ്പ് നല്‍കിയതിനാലാണ്. ഐഎസ്ആര്‍ഒ യ്ക്ക് ലഭിച്ച ചിത്രങ്ങളുടെ അടിസ്ഥാനത്തിലായിരുന്നു മുന്നറിയിപ്പ്. മത്സ്യത്തൊഴിലാളികള്‍ക്ക് മീന്‍കിട്ടുന്ന സ്ഥലം വ്യക്തമാക്കിക്കൊടുക്കാന്‍ ഐഎസ്ആര്‍ഒ യ്ക്ക് കഴിയുന്നതിനാല്‍ ഓരോ ബോട്ടുകള്‍ക്കും ലക്ഷങ്ങളുടെ ലാഭമാണ് ഉണ്ടാകുന്നത്. രാധാകൃഷ്ണന്‍ പറഞ്ഞു.ചരിത്രത്തില്‍ ആദ്യമായിട്ടാണ് ശാസ്ത്രജ്ഞന്‍മാര്‍ക്ക് ഇത്തരത്തിലൊരു സ്വീകരണം ലഭിക്കുന്നതെന്ന് ഡോ.രാധാകൃഷ്ണന്‍ പറഞ്ഞു. ചരിത്രപ്രാധാന്യമുളള പഴയ നിയമസഭാ മന്ദിരത്തില്‍ ചടങ്ങ് സംഘടിപ്പിച്ചതിന് കേരള സര്‍ക്കാരിന് അദ്ദേഹം നന്ദിയും പറഞ്ഞു.

സെക്രട്ടേറിയറ്റിലെ പഴയനിയമസഭാ മന്ദിരത്തില്‍ നടന്ന പ്രൗഡഗംഭീരമായ ചടങ്ങില്‍ ഐ.എസ്.ആര്‍.ഒ. ചെയര്‍മാന്‍ ഡോ.കെ.രാധാകൃഷ്ണനുള്‍പ്പെടെയുളള ശാസ്ത്രജ്ഞര്‍ കേരളത്തിന്റെ ആദരം ഏറ്റുവാങ്ങി. ലോകത്ത് ഇന്ത്യക്കാര്‍ എവിടെയുണ്ടോ അവിടെയെല്ലാം മംഗള്‍യാന്റെ വിജയദിനം ആവേശത്തിന്റേതായിരുന്നുവെന്ന് മുഖ്യമന്ത്രി ഉമ്മന്‍ചാണ്ടി ആശംസാപ്രസംഗത്തില്‍ പറഞ്ഞു.

ദൗത്യത്തിന്റെ ആദ്യശ്രമത്തില്‍ തന്നെ മംഗള്‍യാന്‍ വിജയമാക്കിയ ഐ.എസ്.ആര്‍.ഒ. യുടെ നേട്ടം രാജ്യത്തെ പുതുതലമുറയ്ക്ക് അവേശം സൃഷ്ടിക്കുന്നതാണെന്നും മുഖ്യമന്ത്രി പറഞ്ഞു.

രാജ്യസഭാ ഉപാദ്ധ്യക്ഷന്‍ പ്രൊഫ.വി.ജെ.കുര്യന്‍, മന്ത്രിമാരായ കെ.എം.മാണി, ആര്യാടന്‍ മുഹമ്മദ്, കെ.ബാബു, എ.പി. അനില്‍ കുമാര്‍, വി.എസ്.ശിവകുമാര്‍, അനൂപ് ജേക്കബ്, മേയര്‍ കെ.ചന്ദ്രിക, കെ.സി.വേണുഗോപാല്‍ എം.പി., വിവിധ വകുപ്പുകളിലെ ഉദ്യോഗസ്ഥര്‍ ദൗത്യത്തില്‍ പങ്കാളികളായ ശാസ്ത്രജ്ഞര്‍ തുടങ്ങിയവര്‍ ചടങ്ങില്‍ സംബന്ധിച്ചു. ഡോ.രാധാകൃഷ്ണനും സംഘാംഗങ്ങള്‍ക്കും മുഖ്യമന്ത്രി ആറന്മുള കണ്ണാടി സമ്മാനിച്ചു.
    
</TEXT>
</DOC>