<DOC>
<DOCNO>114092182478.utf8</DOCNO>
<TEXT>


           ഫ്രാന്‍സിസ് ജോര്‍ജ് ഇടുക്കി ബിഷപ്പുമായി കൂടിക്കാഴ്ച നടത്തി    

Sunday 21 September 2014 10:12 am IST

കോട്ടയം: കേരളാ കോണ്‍ഗ്രസ് ജോസഫ് വിഭാഗം നേതാവ് ഫ്രാന്‍സിസ് ജോര്‍ജ് ഇടുക്കി ബിഷപ്പ് മാര്‍ മാത്യു ആനിക്കുഴിക്കാട്ടിലുമായി കൂടിക്കാഴ്ച നടത്തി. ഇടതു പിന്തുണയോടെ സ്വതന്ത്ര സ്ഥാനാര്‍ത്ഥിയായി മത്സരിക്കുന്നുണ്ടെന്ന അഭ്യൂഹങ്ങള്‍ക്കിടയിലാണ് കൂടിക്കാഴ്ച.

ഇന്ന്  രാവിലെ ഒന്‍പതരയോടെയാണ് ഫ്രാന്‍സിസ് ജോര്‍ജ് ബിഷപ്പ് ഹൗസിലെത്തിയത്. ഇടുക്കി ലോക്‌സഭാ സീറ്റില്‍ മത്സരിക്കുന്നത് സംബന്ധിച്ച ചര്‍ച്ചകള്‍ക്കുവേണ്ടി  കൂടിക്കാഴ്ചയെന്നാണ്  സൂചന.  ഹൈറേഞ്ച് സംരക്ഷണ സമിതി സ്വന്തം സ്ഥാനാര്‍ത്ഥിയെ  ഇടുക്കിയില്‍ മത്സരിപ്പിക്കാന്‍ തീരുമാനിച്ചതിന്റെ പശ്ചാത്തലത്തിലാണ് ചര്‍ച്ച.

സ്ഥിതിഗതികള്‍ വിലയിരുത്താന്‍ ഫ്രാന്‍സിസ് ജോര്‍ജിനെ  ബിഷപ്പ് ഹൗസിലേക്ക് വിളിപ്പിക്കുകയായിരുന്നു. എന്നാല്‍ എത്തരത്തിലുള്ള മത്സരത്തിനാണ് ഫ്രാന്‍സിസ് ജോര്‍ജ് ഇറങ്ങുക എന്ന കാര്യത്തില്‍ ജോസഫ് ഗ്രൂപ്പ് വിഭാഗത്തിനും നിശ്ചയമില്ല.

അതേസമയം സൗഹൃദ കൂടിക്കാഴ്ചയാണെന്നും രാഷ്ട്രീയം ചര്‍ച്ച ചെയ്തില്ലെന്നുമാണ് ഫ്രാന്‍സിസ് ജോര്‍ജ് പറഞ്ഞത്. കസ്തൂരി രംഗന്‍ വിഷയങ്ങള്‍ മാത്രമാണ് ചര്‍ച്ച ചെയ്തതെന്നും അദ്ദേഹം പറഞ്ഞു.
    
</TEXT>
</DOC>