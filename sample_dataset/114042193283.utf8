<DOC>
<DOCNO>114042193283.utf8</DOCNO>
<TEXT>


           ആറ്റിങ്ങല്‍ ഇരട്ടക്കൊല: പ്രതിയെ സഹപ്രവര്‍ത്തകര്‍ മര്‍ദ്ദിച്ചു    

Monday 21 April 2014 10:20 pm IST

തിരുവനന്തപുരം: ആറ്റിങ്ങല്‍ ഇരട്ടക്കൊലക്കേസ് പ്രതി നിനോമാത്യുവിന് ടെക്‌നോപാര്‍ക്കിലെ തെളിവെടുപ്പിനിടെ ടെക്കികളുടെ വക മര്‍ദ്ദനം. ഒരുമിച്ച് ജീവിക്കാന്‍ ടെക്‌നോപാര്‍ക്ക് ജീവനക്കാരായ നിനോമാത്യുവും അനുശാന്തിയും നടത്തിയ ക്രൂരമായ കൊലപാതകം ടെക്‌നോപാര്‍ക്കിലെ ടെക്കികളുടെ സദാചാരം ഏറെ വിമര്‍ശിക്കപ്പെടാന്‍ ഇടയാക്കിയിരുന്നു. അവിഹിത ബന്ധത്തിന് വഴിയൊരുക്കാന്‍ പിഞ്ചുകുഞ്ഞിനെ വരെ ക്രൂരമായി കൊന്ന നിനോമാത്യുവിനെ തെളിവെടുപ്പിനായി കൊണ്ടുവരുന്നതും കാത്ത് ടെക്കികള്‍ ഇന്നലെ ടെക്‌നോപാര്‍ക്കിലുണ്ടായിരുന്നു.

മൂന്നരമണിയോടെ ആറ്റിങ്ങല്‍ ഡിവൈഎസ്പി പ്രതാപന്‍ നായരുടെ നേതൃത്വത്തിലുള്ള പോലീസ് സംഘം നിനോമാത്യുവുമായി ടെക്‌നോപാര്‍ക്കിലെ നിളയിലെത്തുകയായിരുന്നു. സിഐ: എം. അനില്‍കുമാറും സംഘവും നിനോ മാത്യുവുമായി ഒന്നാം നിലയിലെ ഓഫീസില്‍ തെളിവെടുപ്പുനടത്തുന്നതിനിടയില്‍ ടെക്‌നോപാര്‍ക്കിലെ ജീവനക്കാര്‍ അവിടേക്ക് കൂട്ടമായി എത്തി. പുറത്ത് തെളിവെടുപ്പിന് നിനോക്കും അനുശാന്തിക്കും മര്‍ദ്ദനം നേരിടേണ്ടി വരുമെന്ന് പോലീസ് കരുതിയിരുന്നെങ്കിലും ടെക്‌നോപാര്‍ക്കിനകത്ത് ഇവര്‍ക്കെതിരെ പ്രതിഷേധമുണ്ടാകുമെന്ന് പോലീസ് പ്രതീക്ഷിച്ചിരുന്നില്ല. നിനോമാത്യുവിനെ പുറത്തേക്ക് കൊണ്ടുപോകാന്‍ കഴിയാത്ത അവസ്ഥയിലുമായിരുന്നു.

പ്രകോപിതരായി നിന്നിരുന്ന ടെക്കികളുമായി ഡിവൈഎസ് പി പ്രതാപന്‍ നായര്‍ ചര്‍ച്ചനടത്തുകയും പ്രശ്‌നങ്ങള്‍ ഉണ്ടാക്കില്ലെന്ന അവരുടെ ഉറപ്പിന്‍മേല്‍ കൂടുതല്‍ പോലീസ് സന്നാഹങ്ങളോടെ പുറത്തേക്ക് കൊണ്ടുവരികയും ചെയ്തു. ഇതിനിടയിലാണ് സ്റ്റാഫ് നിനോയെ മര്‍ദ്ദിക്കുവാന്‍ തുടങ്ങിയത്. ചുറ്റും വളഞ്ഞിരുന്ന പോലീസുകാര്‍ക്കും മര്‍ദ്ദനമേറ്റു.
ആലംകോട്ടെ തെളിവെടുപ്പ് സംബന്ധിച്ച് ഇന്നലെ ഉന്നതപോലീസ് ഉദ്യോഗസ്ഥര്‍ ചര്‍ച്ച നടത്തിയിരുന്നു. ഇതിന്റെ വിശദാംശങ്ങള്‍ പുറത്ത് വിട്ടിട്ടില്ല. കേസിലെ രണ്ടാമത്തെ പ്രതി അനുശാന്തിക്കായി പോലീസ് അപേക്ഷ നല്‍കിയിട്ടില്ല. അനുശാന്തിയെ പിന്നീട് കസ്റ്റഡിയില്‍ വാങ്ങിയാല്‍ മതിയെന്നാണ് പോലീസ് തീരുമാനം. ഇക്കാരണത്താല്‍ നിലവിലെ കസ്റ്റഡി അപേക്ഷയില്‍ നിന്നും അനുശാന്തിയെ പോലീസ് ഒഴിവാക്കുകയായിരുന്നു.
    
</TEXT>
</DOC>