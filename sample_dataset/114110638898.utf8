<DOC>
<DOCNO>114110638898.utf8</DOCNO>
<TEXT>


           ജൈവകൃഷിയുടെ പേരില്‍ വന്‍ വെട്ടിപ്പ്: കണക്കുകള്‍ കെട്ടിച്ചമച്ചത്    

Thursday 6 November 2014 9:27 pm IST

        കൊച്ചി: രാജ്യത്തെ ജൈവകൃഷി സംബന്ധിച്ച സ്ഥിതിവിവരക്കണക്കുകള്‍ തെറ്റാണെന്ന് ക്രോപ് കെയര്‍ ഫെഡറേഷന്‍ ഓഫ് ഇന്ത്യ ആരോപിക്കുന്നു. ജൈവകൃഷി പ്രോത്സാഹിപ്പിക്കുന്നതിനായി കേന്ദ്രസര്‍ക്കാരിന്റെ കീഴില്‍ പ്രവര്‍ത്തിക്കുന്ന നാഷണല്‍ പ്രോജക്ട് ഓണ്‍ ഓര്‍ഗാനിക് ഫാമിങ് ആണ് കള്ളക്കണക്കുകള്‍ സൃഷ്ടിച്ചതെന്ന് കാണിച്ച് സിസിഎഫ്‌ഐ പ്രധാനമന്ത്രി നരേന്ദ്രമോദിക്ക് കത്തെഴുതി.

ജൈവകൃഷിയുടെ പേരില്‍ കോടിക്കണക്കിന് രൂപ വെട്ടിച്ചതായും സിസിഎഫ്‌ഐ ചെയര്‍മാന്‍ രജ്ജൂ ഷ്‌റോഫ് ആരോപിച്ചു.

ദല്‍ഹി നഗരപ്രദേശത്ത് ഒരുലക്ഷം ഹെക്ടര്‍ ജൈവകൃഷി ഉണ്ടെന്നാണ് എന്‍പിഒഎഫിന്റെ കണക്ക്. ഒരുലക്ഷം ഹെക്ടര്‍ എന്നത് മൊത്തം കൃഷി ഭൂമിയുടെ 70 ശതമാനത്തോളം വരുമെന്നിരിക്കെ ഈ കണക്ക് എങ്ങനെ വിശ്വസനീയമാവും? ആഗോളതലത്തിലും ജൈവ കൃഷിയിടങ്ങളുടെ വിസ്തൃതി കുറഞ്ഞുവരികയാണെന്നാണ് സിസിഎഫ്‌ഐയുടെ അഡൈ്വസര്‍ (പബ്ലിക് ആന്റ് പോളിസി അഫയേഴ്‌സ്) എസ്.ഗണേശന്‍ തയ്യാറാക്കിയ പഠന റിപ്പോര്‍ട്ടില്‍ പറയുന്നത്.

ആഗോളതലത്തില്‍ മൊത്തം കൃഷി ഭൂമിയുടെ ഒരു ശതമാനത്തില്‍ താഴെ മാത്രമേ ജൈവകൃഷിയുള്ളൂ. കാര്‍ഷികോത്പാദനത്തില്‍ മുന്‍നിരയിലുളള രാജ്യങ്ങളായ ചൈന, ഇന്ത്യ, യുഎസ്എ, ഇന്തോനേഷ്യ, ബ്രസില്‍ എന്നിവിടങ്ങളില്‍ ഇത് 16 ശതമാനം മുതല്‍ 64 ശതമാനം വരെ മാത്രമാണ്. ഇന്ത്യയില്‍ ജൈവകൃഷി ചെയ്യുന്ന പ്രദേശങ്ങളില്‍ 90 ശതമാനവും വനഭൂമിയാണെന്നതാണ് വസ്തുത.

രാജ്യത്തെ ജൈവ കാര്‍ഷികോത്പാദനം 2010-11 ല്‍ 3.88 ദശലക്ഷം ടണ്ണായിരുന്നത് 2013-14 ല്‍ ദശലക്ഷം ടണ്ണായി കുറഞ്ഞു. ഇന്ത്യയില്‍നിന്ന് പാശ്ചാത്യരാജ്യങ്ങളിലേക്ക് കയറ്റുമതി ചെയ്യുന്ന ജൈവോല്‍പ്പന്നങ്ങളില്‍ 70 ശതമാനത്തോളം കാലിത്തീറ്റയാണ് ഉപയോഗപ്പെടുത്തുന്നതെന്നും സിസിഎഫ്‌ഐയുടെ പഠനം വ്യക്തമാക്കുന്നു.
    
</TEXT>
</DOC>