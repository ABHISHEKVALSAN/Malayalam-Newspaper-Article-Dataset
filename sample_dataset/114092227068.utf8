<DOC>
<DOCNO>114092227068.utf8</DOCNO>
<TEXT>


           താല്‍ക്കാലിക തസ്തികകളില്‍ 25 ശതമാനം നിര്‍ത്തും    

Monday 22 September 2014 11:52 pm IST

        കോഴിക്കോട്: കടുത്ത സാമ്പത്തിക പ്രതിസന്ധിയെ തുടര്‍ന്ന് സംസ്ഥാനത്ത് അടുത്ത വര്‍ഷം മാര്‍ച്ച് 31 വരെ സമ്പൂര്‍ണ്ണ തസ്തിക നിരോധനം ഏര്‍പ്പെടുത്തി. നിലവിലെ താല്‍ക്കാലിക തസ്തികകൡ 25 ശതമാനം നിര്‍ത്തലാക്കാനും തീരുമാനിച്ചു. സര്‍ക്കാര്‍ സര്‍വീസില്‍ 30,000 താല്‍ക്കാലിക തസ്തികകള്‍ അധികമാണെന്നും ഇതില്‍ നിന്നുള്ളവയായിരിക്കുിര്‍ത്തലാക്കുകയെന്നും ഉത്തരവില്‍ വ്യക്തമാക്കിയിട്ടുണ്ട്. ഫലത്തില്‍ നിയമന നിരോധനം തന്നെ ഉദ്ദേശിച്ചുള്ള ഈ ഉത്തരവ് ധനവകുപ്പ് അഡീഷണല്‍ ചീഫ് സെക്രട്ടറി കെ.എം. അബ്രഹാമാണ് പുറപ്പെടുവിച്ചത്. ചെലവുകള്‍ പരമാവധി വെട്ടിച്ചുരുക്കി സംസ്ഥാനത്തിന്റെ നിത്യനിദാനത്തിനായി പണം കണ്ടെത്താനുള്ള നടപടിയുടെ ഭാഗമായാണിത്.

തസ്തിക നിരോധന ഉത്തരവിന് രണ്ട് കാര്യങ്ങളില്‍ മാത്രമേ ഇളവുണ്ടായിരിക്കുകയുള്ളു. കേന്ദ്ര സെക്രട്ടേറിയറ്റ് സര്‍വീസിന്റെയോ ഭാരത സര്‍ക്കാരിന്റെയോ അതിന്റെ ഫണ്ടിംഗ് ഏജന്‍സിയുടെ പദ്ധതിക്കോ വേണ്ടി തസ്തിക സൃഷ്ടിക്കാം. ദേശീയ, സംസ്ഥാന നിയമ നിര്‍മ്മാണ ആവശ്യവുമായി ബന്ധപ്പെട്ടും തസ്തികയാകാം. ഇക്കാര്യങ്ങള്‍ക്കല്ലാതെ ഈ സാമ്പത്തിക വര്‍ഷത്തില്‍ (2015 മാര്‍ച്ച് 31 വരെ) പുതിയ സ്ഥാപനങ്ങളോ എജന്‍സികളോ തുടങ്ങരുത്. ഈ രണ്ട് സാഹചര്യങ്ങളല്ലാതെ തസ്തിക സൃഷ്ടിക്കേണ്ടത് ഒഴിച്ചുകൂടാന്‍ പറ്റാത്തതാണെങ്കില്‍ കര്‍ശനമായ മാനദണ്ഡങ്ങളോടെയായിരിക്കണം. ഇതിനായി പദ്ധതി തയ്യാറാക്കി രണ്ട് കമ്മറ്റി മുമ്പാകെ സമര്‍പ്പിച്ച് അനുമതി വാങ്ങിയിരിക്കണം. സാമ്പത്തിക ചെലവ് കാര്യ സെക്രട്ടറി, പേഴ്‌സണല്‍, അഡ്മിനിസ്‌ട്രേഷന്‍, ബന്ധപ്പെട്ട വകുപ്പ് പ്രതിനിധികള്‍ എന്നിവരടങ്ങുന്നതാണ് ഒരു കമ്മിറ്റി. ഈ വകുപ്പുകളുടെയെല്ലാം തലവന്മാരായ അഡീഷണല്‍ ചീഫ് സെക്രട്ടറി/സെക്രട്ടറിമാരടങ്ങുന്നതാണ് രണ്ടാമത്തെ കമ്മറ്റി. പുതിയ തസ്തിക സംബന്ധിച്ച് നിശ്ചിത മാതൃകയില്‍ പദ്ധതി തയ്യാറാക്കി, ആവശ്യമാകുന്ന ജീവനക്കാരുടെ എണ്ണം വ്യക്തമാക്കി അഡ്മിനിസിട്രേഷന്‍ തലവന്‍ ആദ്യത്തെ കമ്മറ്റിക്ക് അപേക്ഷ നല്‍കണം. ഈ കമ്മറ്റി ശുപാര്‍ശ ചെയ്താല്‍ ചീഫ് സെക്രട്ടറിമാരടങ്ങുന്ന രണ്ടാമത്തെ കമ്മറ്റി പരിശോധിക്കണം. ഇതിന് ശേഷമേ വകുപ്പ് മന്ത്രിമാര്‍ക്ക് തസ്തിക സംബന്ധിച്ച ശുപാര്‍ശ നല്‍കാവൂ. അന്തിമ കമ്മറ്റിയുടെ തലവന്‍ ധനവകുപ്പ് അഡീഷണല്‍ ചീഫ് സെക്രട്ടറി തന്നെയായതിനാല്‍ അനുമതി ലഭിക്കുക അസാദ്ധ്യമാകും.

ചെലവ് നിയന്ത്രിക്കുന്നതിനായി കര്‍ശന ജാഗ്രത പാലിക്കണമെന്നും ഉത്തരവില്‍ വ്യക്തമാക്കുന്നു. ഇതിനായി ബന്ധപ്പെട്ട തലവന്മാര്‍ സാമ്പത്തിക കാര്യങ്ങള്‍ കൃത്യമായി അറിഞ്ഞിരിക്കണം. അവലോകന റിപ്പോര്‍ട്ടുകള്‍ മേധാവികള്‍ക്ക് നല്‍കേണ്ടത് ഇലക്‌ട്രോണിക് ഫോര്‍മാറ്റിലായിരിക്കണം. വരുന്ന ഫെബ്രുവരി - മാര്‍ച്ച് മാസങ്ങളില്‍ ഒരു വകുപ്പിലെ ഉപയോഗിക്കാത്ത ഫണ്ടുകള്‍ മറ്റിടങ്ങളിലേക്ക് മാറ്റുന്നത് അനുവദിക്കില്ല. വകുപ്പ് മേധാവികള്‍ക്ക് ധനസ്ഥിതി ബോദ്ധ്യപ്പെടുത്താന്‍ അടുത്ത മാസം പ്രത്യേക ശില്‍പ്പശാല ധനവകുപ്പ് സംഘടിപ്പിക്കും. ഈ ശില്‍പ്പശാലയില്‍ എല്ലാ വകുപ്പിലെയും കെട്ടിക്കിടക്കുന്ന ഫയലുകള്‍ തീര്‍പ്പാക്കാനും നിര്‍ദ്ദേശമുണ്ട്.

സാമ്പത്തിക പ്രതിസന്ധിയെതുടര്‍ന്ന് നേരത്തെ ട്രഷറികള്‍ക്കും സര്‍ക്കാര്‍ കര്‍ശന നിയന്ത്രണം ഏര്‍പ്പെടുത്തിയിരുന്നു. ശമ്പളം, പെന്‍ഷന്‍, അടിയന്തര സ്വഭാവമുള്ള ചെലവുകള്‍ എന്നിവ മാത്രമാണ് അംഗീകരിക്കുന്നത്. മുന്‍കൂറുകള്‍, പെന്‍ഷന്‍ - ശമ്പള കുടിശ്ശിക, വിരമിക്കല്‍ ആനുകൂല്യം തുടങ്ങിയവയൊന്നും നല്‍കുന്നില്ല. ഒക്‌ടോബര്‍ 15 വരെയാണ് ട്രഷറിയില്‍ ഇത്തരം കര്‍ശന നിയന്ത്രണങ്ങള്‍ ഏര്‍പ്പെടുത്തിയിട്ടുള്ളത്. പ്രതിദിനം 50 ലക്ഷത്തിനു മുകളിലുള്ള ഒരു ബില്ലും ഇപ്പോള്‍ മാറുന്നില്ല. പദ്ധതിയേതര വിഭാഗത്തിലടക്കം ബില്ല് മാറാത്ത സ്ഥിതിയാണ്. ട്രഷറികളിലെ പൊതുജനങ്ങളുടെ നിക്ഷേപങ്ങള്‍ക്കും നിയന്ത്രണം ഏര്‍പ്പെടുത്തിയിട്ടുണ്ട്.
    
</TEXT>
</DOC>