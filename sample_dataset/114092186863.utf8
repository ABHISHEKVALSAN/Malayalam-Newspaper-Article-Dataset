<DOC>
<DOCNO>114092186863.utf8</DOCNO>
<TEXT>


           നേരായ പക്ഷം പറഞ്ഞ്‌ ആശയും ആവേശവുമായി    

Sunday 21 September 2014 10:08 am IST

        കൊല്ലം: കത്തുന്ന വേനല്‍ച്ചൂടിനെയും വകവെക്കാതെ ചവറ തെക്കുംഭാഗത്തെ ഷാരോണ്‍ കാഷ്യൂസിലെ നൂറുകണക്കിന്‌ സ്ത്രീത്തൊഴിലാളികളോട്‌ കോണ്‍ഗ്രസിന്റെ ദുര്‍ഭരണവും ഇടതുപക്ഷത്തിന്റെ അവസരവാദവും വിശദീകരിച്ച്‌ പത്ത്‌ മിനിട്ട്‌ നേരത്തെ ലഘുവായ സംഭാഷണത്തിന്‌ ഒടുവില്‍ ബിജെപി സ്ഥാനാര്‍ത്ഥി ഒരു ചോദ്യം ചോദിച്ചു. 'മാറ്റത്തിന്റെ ശബ്ദമായി ഭാരതം മുഴുവന്‍ നരേന്ദ്രമോദിയെ കാണുന്നു. മോദിക്ക്‌ കരുത്തേകാന്‍ താമരചിഹ്നത്തില്‍ എനിക്ക്‌ വോട്ട്‌ ചെയ്യുമോ. അഴിമതിക്കും ദുര്‍ഭരണത്തിനുമെതിരെ പ്രതികരിക്കേണ്ട സമയമായില്ലേ'. നേരത്തെ രാഷ്ട്രീയക്കാരെ മുഴുവന്‍ കുറ്റപ്പെടുത്തിയ കശുവണ്ടി തൊഴിലാളികളില്‍ ഏറ്റവും മുന്‍നിരയില്‍ നിന്ന പുഷ്പലതയായിരുന്നു ആദ്യം മറുപടി നല്‍കിയത്‌, 'മാറ്റത്തിന്‌ വേണ്ടി ഇത്തവണ ബിജെപിക്ക്‌ വോട്ട്‌ ചെയ്യാന്‍ ഞങ്ങള്‍ തയ്യാറാണ്‌'
അതാണ്‌ പി.എം.വേലായുധന്‍. സംസാരത്തില്‍ നര്‍മം കലര്‍ത്തി സ്ത്രീജനങ്ങള്‍ ഉള്‍പ്പെടെയുള്ള വോട്ടര്‍മാരുടെ ഹൃദയത്തെ സ്വാധീനിക്കുന്ന അസാധാരണ പാടവത്തിന്റെ ഉടമ. ഇന്നലെ രാവിലെ 4.30ന്‌ ഉണര്‍ന്ന്‌ തെരഞ്ഞെടുപ്പിന്റെ ഉച്ചസ്ഥായിയിലേക്ക്‌ കടക്കുകയായിരുന്നു അദ്ദേഹം. രാവിലെ പതിവുപൂജകളും പ്രാര്‍ത്ഥനകളും പൂര്‍ത്തിയാക്കി നേരെ പറവൂര്‍ പുറ്റിംഗല്‍ ദേവിക്ഷേത്രസന്നിധിയിലേക്ക്‌. അവിടെ ഉത്സവാരംഭവും പൊങ്കാല സമര്‍പ്പണവുമായിരുന്നു. ആയിരക്കണക്കിന്‌ അമ്മമാരും നൂറുകണക്കിന്‌ ഭക്തജനങ്ങളും തടിച്ചുകൂടിയ ക്ഷേത്രമൈതാനിയില്‍ ഒരുമണിക്കൂര്‍ ചെലവിട്ട്‌ അദ്ദേഹം തിരക്കിട്ട്‌ ചവറയിലേക്ക്‌. വഴിമധ്യെ മാമൂട്ടില്‍ക്കടവ്‌ ക്ഷേത്രത്തിലും വള്ളിക്കീഴ്‌ ശ്രീഭഗവതിക്ഷേത്രത്തിലും പൊങ്കാല മഹോത്സവം. എന്നാല്‍ ഇവിടെയും ഇറങ്ങി അമ്മമാരുടെ വോട്ടഭ്യര്‍ത്ഥിക്കാമെന്നായി സ്ഥാനാര്‍ത്ഥി. അതിന്‌ ശേഷമാണ്‌ രണ്ടാംഘട്ട പ്രചാരണത്തിന്റെ സമാപനദിവസമായ ഇന്നലത്തെ മണ്ഡലപര്യടനത്തിനായി ചവറയിലേക്ക്‌ നീങ്ങിയത്‌. 
ചവറയിലെത്തിയ പി.എം.വേലായുധന്‍ പന്മന പഞ്ചായത്ത്‌ വൈസ്‌ പ്രസിഡന്റ്‌ ബാബു ടി.നായരുടെ വസതിയില്‍ അല്‍പ്പനേരം വിശ്രമിച്ചു. ആഹാരത്തിനായി വീട്ടുകാര്‍ നിര്‍ബന്ധിച്ചെങ്കിലും അതിരാവിലെ പറവൂരില്‍ നിന്നും രണ്ട്‌ ദോശ കഴിച്ചെന്നും തനിക്ക്‌ അല്‍പ്പം കട്ടന്‍ചായ മതിയെന്നുമായിരുന്നു മറുപടി. പിന്നീട്‌ കട്ടന്‍ചായ രുചിക്കുന്നതിനിടെ തന്നെ സ്നേഹപൂര്‍വം വളഞ്ഞ പാര്‍ട്ടിപ്രവര്‍ത്തകര്‍ക്കും അനുഭാവികള്‍ക്കും നാട്ടുകാര്‍ക്കും ദേശീയരാഷ്ട്രീയത്തിന്റെ പ്രസക്തിയും കേരളത്തില്‍ അതിന്റെ ഭാഗമായുണ്ടാകാന്‍ പോകുന്ന മാറ്റവും വിശദമാക്കി. 
അല്‍പ്പനേരം പോലും പാഴാക്കാനില്ലെന്ന ഓര്‍മപ്പെടുത്തലോടെ വാഹനത്തിലേക്ക്‌ നീങ്ങുകയായിരുന്നു സ്ഥാനാര്‍ത്ഥി. പന്മന കണ്ണന്‍കുളങ്ങര ജംഗ്ഷനില്‍ കൂടിനിന്ന വോട്ടര്‍മാര്‍ക്കിടയിലേക്ക്‌ നീങ്ങിയ വേലായുധന്‌ പ്രാദേശിക പ്രവര്‍ത്തകനായ സോമന്‍ ജനതാദളില്‍ പ്രവര്‍ത്തിച്ചിരുന്ന മുസ്തഫനാസറിനെ പരിചയപ്പെടുത്തി. അല്‍പ്പനേരം രാഷ്ട്രീയചര്‍ച്ച. നാസറിന്റെ വോട്ടുറപ്പാക്കിയ ശേഷം വേലായുധന്‍ തന്നെ കണ്ട്‌ കൗതുകപൂര്‍വം നിര്‍ത്തിയ ഓട്ടോയുടെ ഡ്രൈവര്‍ നിസാമുദീനോട്‌ കുശലം ചോദിച്ച്‌ വോട്ട്‌ അഭ്യര്‍ത്ഥിച്ചു. "ഇത്തവണ താമരക്ക്‌ വോട്ടുതരണം. സാധാരണക്കാരായ മുസ്ലിങ്ങള്‍ ബിജെപിക്ക്‌ വോട്ടുചെയ്യുന്നതിനാലാണ്‌ ഗുജറാത്തില്‍ മോദി മൂന്നാമതും ഭരിക്കുന്നത്‌. എതിരാളികള്‍ പ്രചരിപ്പിക്കുന്നത്‌ അടിസ്ഥാനരഹിതമായ കാര്യങ്ങളാണ്‌. മുസ്ലിങ്ങളോട്‌ ബിജെപിക്ക്‌ യാതൊരു വിവേചനവുമില്ല. വിരോധവുമില്ല. എന്റെ വാഹനത്തിന്റെ സാരഥിയാരെന്ന്‌ അറിയണ്ടെ. കുണ്ടറ കേരളപുരം സ്വദേശി ഷാഫിയാണ്‌."
കടകമ്പോളങ്ങളില്‍ വോട്ട്‌ അഭ്യര്‍ത്ഥന നടത്തുന്നതിനിടെ വടുതലയില്‍ പറമ്പിലെ കാടുവെട്ടിത്തെളിക്കുന്ന പട്ടാളം ഷിഹാറിനെയും ഭാര്യസഹോദരന്‍ സൗദിക്കാരനായ മുഹമ്മദിനെയും വേലായുധന്‍ പരിചയപ്പെട്ടു. സമീപനവും വാചാലതയും ഹൃദയസ്പര്‍ശിയായതോടെ വീട്ടിനുള്ളിലേക്ക്‌ വരണമെന്നായി ഷിഹാര്‍. സ്ഥാനാര്‍ത്ഥി തന്റെ ഇസ്ലാമികസഹോദരന്മാരെയും സുഹൃത്തുക്കളെയും പറ്റി വാചാലനായി പൂമുഖത്ത്‌ അഞ്ചുമിനിറ്റോളം ചെലവഴിച്ചു. ഒടുവില്‍ ദാഹമകറ്റാന്‍ ചൂടുവെള്ളവും നല്‍കിയാണ്‌ സ്ഥാനാര്‍ത്ഥിയെയും ഒപ്പമുള്ളവരെയും യാത്രയാക്കിയത്‌. തന്റെയും കുടുംബത്തിന്റെയും വോട്ട്‌ ഇത്തവണ വേലായുധന്‌ തന്നെയെന്ന്‌ ആവര്‍ത്തിക്കാന്‍ ഷിഹാര്‍ മടിച്ചില്ല. 101 ശതമാനമായിരുന്നു ഉറപ്പ്‌. 
തുടര്‍ന്ന്‌ ശിവാനന്ദപുരം ക്ഷേത്രത്തിലെ കൊടിയേറ്റ്‌ മഹോത്സവത്തിലേക്ക്‌. തടിച്ചുകൂടിയ ഭക്തരുടെ സമ്മതിദാനം ഉറപ്പാക്കാനായിരുന്നു സജീവശ്രദ്ധ. ഉച്ചവെയില്‍ പാകമായപ്പോള്‍ തീപിടിച്ച്‌ നശിച്ച മാര്‍ഗ്രറ്റിന്റെ ആക്കലിലുള്ള വീട്‌ കാണാന്‍ സ്ഥാനാര്‍ത്ഥി ഓടിയെത്തി. സര്‍വവും തകര്‍ന്നതിന്റെ ദുഖഭാരവുമായിരുന്ന മാര്‍ഗ്രറ്റിനെ സമാശ്വസിപ്പിച്ചായിരുന്നു വേലായുധന്റെ മടക്കം. അടുത്ത സ്ഥലത്തേക്കുള്ള യാത്രയ്ക്കിടയില്‍ ചവറ തെക്കുംഭാഗം ശ്രീനാരായണപുരം ക്ഷേത്ര മൈതാനിയുടെ ഓരത്ത്‌ കശുമാവിന്റെ തണലില്‍ കാരംസ്‌ കളിയില്‍ ഏര്‍പ്പെട്ടിരുന്നവരുടെയും കളി കാണാന്‍ തടിച്ചുകൂടിയവരുടെയും ഇടയിലേക്ക്‌ സ്ഥാനാര്‍ത്ഥി തൊഴുകയ്യോടെ വോട്ട്‌ തേടി. സമയക്കുറവിനിടയിലും വിനോദത്തിന്‌ പ്രാമുഖ്യം നല്‍കി കാരംസ്‌ കളിക്കാന്‍ അദ്ദേഹം അവര്‍ക്കൊപ്പം കൂടി. തെക്കുംഭാഗം നടയ്ക്കാവ്‌ മുക്കില്‍ ഭാരത്‌ മാതാ കീ ജയ്‌ വിളികളോടെ നൂറുകണക്കിന്‌ പ്രവര്‍ത്തകര്‍ വരവേറ്റു. ജംഗ്ഷനിലെ ബേക്കറികളിലും ടെക്സറ്റയില്‍സിലും സ്റ്റേഷണറികടകളിലും ജ്യോൂസ്‌ സ്റ്റാളിലും ചായപ്പീടികയിലും അദ്ദേഹം കയറിയിറങ്ങി വിനീതമായി വോട്ടഭ്യര്‍ത്ഥിച്ചു. അദ്ദേഹത്തിന്റെ സംഭാഷണശൈലിയില്‍ ആകൃഷ്ടരായ പലരും സംശയനിവാരണത്തിനും അവസരം ഉപയോഗിച്ച കാഴ്ചക്കാണ്‌ ഇവിടം സാക്ഷ്യം വഹിച്ചത്‌. "ഇടതും വലതുമല്ല നാടിന്റെ പുരോഗതിക്ക്‌ നേരായ വഴി കാട്ടുന്നത്‌ ബിജെപിയാണ്‌. അതിനായി ശ്രമിക്കുന്നത്‌ ബിജെപിയാണ്‌, നരേന്ദ്രമോദിയാണ്‌" എന്ന്‌ അദ്ദേഹം ഉച്ചത്തില്‍ പറഞ്ഞത്‌ കയ്യടിയോടെയാണ്‌ വോട്ടര്‍മാര്‍ സ്വീകരിച്ചത്‌. 
ഇതിനിടയില്‍ അപകടത്തില്‍ കാലിന്‌ പരിക്കേറ്റിരിക്കുന്ന പാര്‍ട്ടിനേതാവ്‌ ശ്രീകുമാറിനെ കാണാനും കെപിഎംഎസ്‌ പ്രവര്‍ത്തകനായ ഷിബുവിന്റെ വിവാഹത്തില്‍ പങ്കെടുക്കാനും സ്ഥാനാര്‍ത്ഥി സമയം കണ്ടെത്തി.
കൃത്യം 1.15ന്‌ ബൂത്ത്‌ ചാര്‍ജുള്ള പൂക്കട അനില്‍കുമാറിന്റെ വീട്ടില്‍ നിന്നായിരുന്നു ഉച്ചഭക്ഷണം. അനില്‍കുമാറും ഭാര്യ ഗീതയും വിഭവസമൃദ്ധമായ സദ്യയായിരുന്നു സ്ഥാനാര്‍ത്ഥിക്കായി ഒരുക്കിയത്‌. ഉച്ചക്ക്‌ ശേഷം ഇരവിപുരം മണ്ഡലത്തിലായിരുന്നു പര്യടനം. 
ശക്തികുളങ്ങരയിലും പന്മനയിലും തെക്കുംഭാഗത്തും നടന്ന പര്യടനങ്ങളില്‍ മണ്ഡലം ഭാരവാഹികളായ ഭരണിക്കാവ്‌ രാജന്‍, അപ്പുക്കുട്ടക്കുറുപ്പ്‌, അരവിന്ദാക്ഷന്‍നായര്‍, സുജിത്‌ സോമസുന്ദര്‍, വിനോദ്‌, കെ.സോമന്‍, പരമേശ്വരന്‍, അഡ്വ.ജയചന്ദ്രന്‍, ശിവകുമാര്‍, കണ്ണന്‍, മാമ്പുഴ ശ്രീകുമാര്‍, അനില്‍കുമാര്‍, ഗിരീഷ്‌, അജയന്‍, വിജയനാചാരി എന്നിവര്‍ സ്ഥാനാര്‍ത്ഥിക്കൊപ്പം സജീവമായിരുന്നു.
ശ്രീകാന്ത്‌

</TEXT>
</DOC>