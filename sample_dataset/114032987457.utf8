<DOC>
<DOCNO>114032987457.utf8</DOCNO>
<TEXT>


           ബങ്കളൂരുവില്‍ പോരാട്ടം തീപാറും    

Saturday 29 March 2014 10:26 pm IST

ബങ്കളൂരു: കര്‍ണ്ണാടകത്തിലെ 28 ലോക്സഭാ മണ്ഡലങ്ങളിലേക്കായി അഞ്ഞൂറിലേറെ പേര്‍ മത്സരരംഗത്ത്‌ അവശേഷിക്കുന്നതോടെ ഭൂരിഭാഗം മണ്ഡലങ്ങളിലും ത്രികോണ മത്സരം ഉറപ്പായി. നരേന്ദ്രമോദിയുടെ ഭരണനേട്ടം ഉയര്‍ത്തിക്കാട്ടിയും നിയമസഭാ തെരഞ്ഞെടുപ്പില്‍ പാര്‍ട്ടി വിട്ടുപോയവരെ തിരികെ കൊണ്ടുവന്ന ആത്മവിശ്വാസത്തിലും ബിജെപി പ്രചാരണ രംഗത്ത്‌ ഏറെ മുന്നിലാണ്‌. ദിവസങ്ങള്‍ക്കു മുന്‍പു തന്നെ എല്ലാ മണ്ഡലങ്ങളിലും സ്ഥാനാര്‍ഥികളെ പ്രഖ്യാപിക്കാനായതും പാര്‍ട്ടിക്ക്‌ മുതല്‍ക്കൂട്ടായിട്ടുണ്ട്‌. 
മുന്‍ ബിജെപി മുഖ്യമന്ത്രി യെദ്യൂരപ്പയുടെ തിരിച്ചു വരവ്‌ കഴിഞ്ഞ നിയമസഭാ തെരഞ്ഞെടുപ്പില്‍ നിസ്സാര ഭൂരിപക്ഷം കൊണ്ട്‌ നഷ്ടമായ തൊണ്ണൂറോളം മണ്ഡലങ്ങളില്‍ പാര്‍ട്ടിയെ ശക്തിപ്പെടുത്തിയിട്ടുണ്ട്‌. ബെല്ലാരി സഹോദരങ്ങള്‍ തിരിച്ചു വന്നതും ആ മേഖലയില്‍ പാര്‍ട്ടിയുടെ അടിത്തറ വിപുലമാക്കാന്‍ സഹായിച്ചിരിക്കുന്നു. മറുഭാഗത്ത്‌ കോണ്‍ഗ്രസ്സില്‍ പടലപിണക്കങ്ങള്‍ ഇനിയും കെട്ടടങ്ങിയിട്ടില്ല. സ്ഥാനാര്‍ഥി നിര്‍ണയ തര്‍ക്കത്തില്‍ മുതിര്‍ന്ന നേതാവ്‌ സി. കെ. ജാഫര്‍ ഷെരീഫ്‌ പാര്‍ട്ടി വിട്ടത്‌ ന്യൂനപക്ഷങ്ങള്‍ക്കിടയില്‍ അവര്‍ക്ക്‌ വലിയ തിരിച്ചടിയായിട്ടുണ്ട്‌. 
തെരഞ്ഞെടുപ്പില്‍ മത്സരിക്കില്ലെങ്കിലും മറ്റുകക്ഷികള്‍ക്കുവേണ്ടി പ്രചാരണ രംഗത്തുണ്ടാവുമെന്നു മുന്‍ റെയില്‍വേ മന്ത്രി കൂടിയായ ജാഫര്‍ ഷെരീഫ്‌ വ്യക്തമാക്കിയിട്ടുണ്ട്‌. ഹാസനില്‍ മതേതരദള്‍ ടിക്കറ്റില്‍ മത്സരിക്കുന്ന മുന്‍ പ്രധാനമന്ത്രി ദേവേഗ്ഡക്കെതിരെ സ്ഥാനാര്‍ഥിയെ നിര്‍ത്തരുതെന്ന്‌ അദ്ദേഹം പരസ്യമായി ആവശ്യപ്പെട്ടിരിക്കുന്നു. പ്രമുഖ ക്രിസ്ത്യന്‍ നേതാവായ സാംഗ്ലിയാനയും പാര്‍ട്ടിയോട്‌ പിണങ്ങി നില്‍ക്കുകയാണ്‌. മൈസൂര്‍ മേഖലകളില്‍ നിന്നാകട്ടെ പാര്‍ട്ടിയില്‍ കൊഴിഞ്ഞുപോക്ക്‌ തുടര്‍ക്കഥയാകുന്നത്‌ അവരെ ഒട്ടൊന്നുമല്ല വിഷമിപ്പിക്കുന്നത്‌. അതിനിടയിലെ അപ്രഖ്യാപിത പവര്‍കട്ടും ജലക്ഷാമം രൂക്ഷമാകുന്നതും പലയിടങ്ങളിലും മന്ത്രിമാരെ ജനങ്ങള്‍ വഴിയില്‍ തടയുന്ന അവസ്ഥയ്ക്കും ലാത്തിച്ചാര്‍ജ്ജിനും കാരണമാകുന്നുണ്ട്‌.
കോണ്‍ഗ്രസിന്റെ പല ഉറച്ച മണ്ഡലങ്ങളിലും സ്ഥാനാര്‍ഥിയുടെ മനോവീര്യത്തിനു ഇളക്കംതട്ടുന്ന സൂചനകളാണ്‌ പുറത്തുവരുന്നത്‌. ശക്തമായ പോരാട്ടം നടക്കുന്ന ചിക്കബെല്ലാപുരില്‍ കേന്ദ്രമന്ത്രി വീരപ്പമൊയ്‌ലി അഗ്നിപരീക്ഷയെ നേരിടുന്നു. ജനകീയനായ ബി.എന്‍. ബച്ചഗൗഡ ബിജെപി സ്ഥാനാര്‍ത്ഥിയായതോടെ ശക്തമായ മത്സരം നടക്കുമെന്ന്‌ ഉറപ്പായിട്ടുണ്ട്‌. അതിനിടയിലാണ്‌ വൈകിയവേളയില്‍ ജനങ്ങളുടെ നിര്‍ബന്ധം സഹിക്കവയ്യാതെയെന്നു പറഞ്ഞ്‌ മുന്‍ മുഖ്യമന്ത്രി എച്ച്‌. ഡി. കുമാരസ്വാമിയും ദള്‍ സ്ഥാനാര്‍ഥിയായി എത്തുന്നത്‌. മൂന്നാം മുന്നണിക്കായുള്ള നീക്കം പരാജയപ്പെട്ടതിനെ ത്തുടര്‍ന്ന്‌ സിപിഎം സംസ്ഥാന സെക്രട്ടറി ശ്രീരാം റെഡ്ഡി മത്സരരംഗത്തുള്ളത്‌ ബിജെപിയുടെ വിജയം ഏതാണ്ട്‌ സുനിശ്ചിതമാക്കിയിരിക്കുന്നു.
യെദ്യൂരപ്പയ്ക്ക്‌ ഷിമോഗയിലും ബാംഗ്ലൂര്‍ നോര്‍ത്തില്‍ സദാനന്ദഗ്ഡക്കും അനായാസ വിജയമാണ്‌ ബിജെപി കണക്കു കൂട്ടുന്നത്‌. അഞ്ച്‌ തവണ ബിജെപിയിലെ എച്ച്‌. എന്‍. അനന്തകുമാര്‍ വിജയിച്ച ബാംഗ്ലൂര്‍ സൗത്തില്‍ കോണ്‍ഗ്രസിന്‌ വേണ്ടി ആധാര്‍ കാര്‍ഡ്‌ ശില്‍പ്പിയും ഐടി രംഗത്തെ പ്രമുഖനുമായ നന്ദന്‍ നിലേക്കനിയെ ഇറക്കിയതോടെ മത്സരത്തിന്റെ പ്രതീതി സൃഷ്ടിക്കാന്‍ അവര്‍ക്കാകുന്നുണ്ട്‌ .നഗരത്തിന്റെ ഹൃദയഭാഗം ഉള്‍പ്പെടുത്തി 2008 ല്‍ പിറവിയെടുത്ത ബാംഗ്ലൂര്‍ സെന്‍ട്രല്‍ ആദ്യ തെരഞ്ഞെടുപ്പില്‍ ബിജെപിയോടൊപ്പമായിരുന്നു.ന്യൂനപക്ഷവോട്ടുകള്‍ക്ക്‌ ഭൂരിപക്ഷം ഉള്ള മണ്ഡലത്തില്‍ 40,000 വോട്ടുകള്‍ക്ക്‌ ബിജെപിയിലെ പി.സി. മോഹനന്‍ വിജയച്ചത്‌ പലരേയും അദ്ഭുതപ്പെടുത്തിയിരുന്നു. കോണ്‍ഗ്രസിനു വേണ്ടി രാഹുല്‍ഗാന്ധി നിര്‍ദ്ദേശിച്ച റിസ്വാന്‍ അര്‍ഷാദും ജനതാദളിന്‌(എസ്‌) വേണ്ടി നന്ദിനി ആല്‍വയും അദ്ദേഹത്തിനെതിരെ മത്സരിക്കുന്നു. കോണ്‍ഗ്രസ്സിന്റെ ന്യൂനപക്ഷ മുഖമായിരുന്ന ജാഫര്‍ ഷെരീഫ്‌ പാര്‍ട്ടി വിട്ടതും കഴിഞ്ഞ തവണത്തെ സ്ഥാനാര്‍ത്ഥിയായിരുന്ന എച്‌ ടി. സാംഗ്ലിയാന വിമതസ്വരം ഉയര്‍ത്തുന്നതും കോണ്‍ഗ്രസ്സ്‌ വോട്ടുകളില്‍ ഭിന്നിപ്പുണ്ടാക്കിയിട്ടുണ്ട്‌.
അനില്‍ മേനോന്‍

</TEXT>
</DOC>