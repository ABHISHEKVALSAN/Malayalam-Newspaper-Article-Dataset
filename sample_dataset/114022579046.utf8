<DOC>
<DOCNO>114022579046.utf8</DOCNO>
<TEXT>


           ആശ്രമങ്ങള്‍ക്കെതിരായ നീക്കത്തെ യോജിച്ച്‌ നേരിടണം: സന്ന്യാസി ശ്രേഷ്ഠര്‍    

Tuesday 25 February 2014 11:28 pm IST

        തിരുവനന്തപുരം: ആശ്രമങ്ങളെയും മഠങ്ങളെയും അപവാദങ്ങളില്‍ കുടുക്കി ജനങ്ങളുടെ മനോവീര്യം കെടുത്താനുള്ള ഗൂഢോദ്ദേശ്യം സമീപകാല പ്രചാരണങ്ങള്‍ക്ക്‌ പിന്നിലുണ്ടെന്ന്‌ കേരളത്തിലെ പ്രമുഖ സന്ന്യാസിമഠങ്ങളുടെ ചുമതല വഹിക്കുന്ന ആചാര്യശ്രേഷ്ഠന്മാര്‍ സംയുക്ത പ്രസ്താവനയില്‍ വ്യക്തമാക്കി.

ആശ്രമങ്ങളും മഠങ്ങളും ധര്‍മ്മസ്നേഹികളും ഈ പ്രതിസന്ധിഘട്ടത്തില്‍ ഒന്നിച്ചുനിന്ന്‌ വെല്ലുവിളികളെ നേരിടണമെന്നും ഇച്ഛാശക്തിയും മനോവീര്യവും പ്രകടിപ്പിക്കണമെന്നും ചിന്മയ മിഷന്‍ സംസ്ഥാന അധിപതി സ്വാമി വിവിക്താനന്ദ, ശിവഗിരിമഠം പ്രസിഡന്റ്‌ സ്വാമി പ്രകാശാനന്ദ, ശാന്തിഗിരി ആശ്രമം ഓര്‍ഗനൈസിംഗ്‌ സെക്രട്ടറി സ്വാമി ഗുരുരത്ന ജ്ഞാന തപസ്വി, പന്മന ആശ്രമം മഠാധിപതി പ്രണവാനന്ദ തീര്‍ത്ഥപാദര്‍, ശ്രീരാമകൃഷ്ണാശ്രമം മഠാധിപതി സ്വാമി ഗോലോകാനന്ദ, മാര്‍ഗ്ഗദര്‍ശക മണ്ഡലം സംസ്ഥാന പ്രസിഡന്റ്‌ സ്വാമി ചിദാനന്ദപുരി തുടങ്ങിയ ആധ്യാത്മികാചാര്യന്മാര്‍ അഭ്യര്‍ഥിച്ചു.

ധര്‍മ്മവും സംസ്കാരവും കാത്തുസൂക്ഷിക്കുന്ന ആധ്യാത്മിക കേന്ദ്രങ്ങളാണ്‌ മഠങ്ങളും ആശ്രമങ്ങളും. അവയ്ക്കെതിരെ കേരളത്തില്‍ ഉണ്ടാകുന്ന കുപ്രചരണങ്ങളിലും കരുനീക്കങ്ങളിലും ധര്‍മ്മസ്നേഹികള്‍ക്ക്‌ വളരെയേറെ ഉല്‍ക്കണ്ഠയും വേദനയുമുണ്ട്‌. ജീവകാരുണ്യ പ്രവര്‍ത്തനങ്ങളും സേവനസന്നദ്ധ സംരംഭങ്ങളും ആദ്ധ്യാത്മിക നവോത്ഥാന യത്നങ്ങളും വഴി കേരളത്തിന്റെ ധാര്‍മ്മിക ആദ്ധ്യാത്മിക-സാമൂഹിക-സാംസ്കാരിക മണ്ഡലങ്ങളില്‍ വിലയേറിയ സംഭാവനകള്‍ അമൃതാനന്ദമയീമഠം നല്‍കിവരുന്നു. മഠത്തിനെതിരെ കുറെ നാളുകളായി നടന്നുവരുന്ന കുപ്രചാരണങ്ങള്‍ ആസൂത്രിതവും സംഘടിതവുമാണെന്ന്‌ മനസ്സിലാക്കുന്നു. ആശ്രമങ്ങളെയും മഠങ്ങളെയും അപവാദങ്ങളില്‍ക്കുടുക്കി ജനങ്ങളുടെ മനോവീര്യം കെടുത്താനുള്ള ഗൂഢോദ്ദേശ്യം ഈ പ്രചരണങ്ങള്‍ക്ക്‌ പിന്നിലുണ്ടന്ന്‌ ന്യായമായും സംശയിക്കുന്നു. മഹത്തായ പൈതൃകവും ധാര്‍മ്മിക മൂല്യങ്ങളും ഉയര്‍ത്തിപ്പിടിച്ചിട്ടുള്ള ആശ്രമങ്ങളും മഠങ്ങളും ധര്‍മ്മസ്നേഹികളും ഒന്നിച്ചുനിന്ന്‌ വെല്ലുവിളികളെ നേരിടണമെന്നും ഇച്ഛാശക്തിയും മനോവീര്യവും പ്രകടിപ്പിക്കണമെന്നും സന്ന്യാസിമാര്‍ അഭ്യര്‍ത്ഥിച്ചു.

    
</TEXT>
</DOC>