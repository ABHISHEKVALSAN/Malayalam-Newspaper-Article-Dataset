<DOC>
<DOCNO>114071514922.utf8</DOCNO>
<TEXT>


           ഭീകരസംഘടനകളുടെ വിശദാംശങ്ങള്‍ നല്‍കാന്‍ പ്രധാനമന്ത്രി നിര്‍ദ്ദേശിച്ചു    

Tuesday 15 July 2014 11:04 pm IST

        ന്യൂദല്‍ഹി: രാജ്യത്ത് പ്രവര്‍ത്തിക്കുന്ന ഭീകരസംഘടനകളുടെ വിശദാംശങ്ങള്‍ നല്‍കാന്‍ രഹസ്യാന്വേഷണ ഏജന്‍സികളായ റോ, മിലിട്ടറി ഇന്റലിജന്‍സ് എന്നിവയോട് പ്രധാനമന്ത്രി നരേന്ദ്ര മോദി ആവശ്യപ്പെട്ടു. പാക്കിസ്ഥാന്‍, നേപ്പാള്‍ മുതലായ അയല്‍രാജ്യങ്ങളില്‍ പിടികിട്ടാപ്പുള്ളികളായി കഴിയുന്ന ഭീകരരുടെ വിവരങ്ങള്‍ നല്‍കാനും ആവശ്യപ്പെട്ടിട്ടുണ്ട്. 
ഭീകരസംഘടനകളുടെ സ്വാധീനം ഇല്ലാതാക്കാന്‍ എന്തൊക്കെ നടപടികള്‍ എടുക്കാനാവുമെന്ന് വ്യക്തമാക്കാനും രഹസ്യാന്വേഷണ ഏജന്‍സികളോട് പ്രധാനമന്ത്രിയുടെ കാര്യാലയം നിര്‍ദ്ദേശിച്ചു. ഒളിവില്‍ കഴിയുന്ന ഭീകരന്‍ ദാവൂദ് ഇബ്രാഹിം, ഇന്ത്യന്‍ മുജാഹിദിന്‍ ഭീകരര്‍ എന്നിവരെ പിടികൂടി ഭാരതത്തിലെത്തിക്കാന്‍ സാധ്യമായ നടപടികള്‍ എന്തൊക്കെയാണെന്ന് വിശദീകരിക്കാനും നിര്‍ദ്ദേശിച്ചിട്ടുണ്ട്. 
രണ്ടാഴ്ചക്കകം ഇതുസംബന്ധിച്ച റിപ്പോര്‍ട്ട് നല്‍കണം. കഴിഞ്ഞയാഴ്ചയാണ് പ്രധാനമന്ത്രിയുടെ കാര്യാലയം രഹസ്യാന്വേഷണ ഏജന്‍സികളെ സുപ്രധാനമായ ഈ ദൗത്യമേല്‍പ്പിച്ചത്. അതേസമയം ഐബി, എന്‍ഐഎ എന്നിവയെ ഇതില്‍നിന്ന് ഒഴിവാക്കിയിട്ടുണ്ട്. ഭീകരവാദത്തിനെതിരായ പ്രവര്‍ത്തനം തൃപ്തികരമല്ലാത്തതിനാലാണ് ഐബിയെ ഈ ദൗത്യത്തില്‍നിന്ന് ഒഴിവാക്കിയതെന്ന് ചൂണ്ടിക്കാണിക്കപ്പെടുന്നു. ഭീകരസംഘടനകളുടെ ശക്തിയും ദൗര്‍ബല്യവും, ഭീകരവാദ സംഘടനാ ശൃംഖലയിലെ സൂത്രധാരന്മാര്‍, ഭീകരസംഘടനകള്‍ക്ക് സഹായം നല്‍കുന്ന വിദേശരാജ്യങ്ങള്‍, ഭീകരസംഘടനകളുടെ ആക്രമണരീതികള്‍ തുടങ്ങിയവയെക്കുറിച്ചുള്ള വിശദാംശങ്ങളും റിപ്പോര്‍ട്ടിലുണ്ടായിരിക്കണമെന്ന് പ്രധാനമന്ത്രിയുടെ കാര്യാലയം പ്രത്യേകം നിര്‍ദ്ദേശിച്ചിട്ടുണ്ട്. 
ഭാരതത്തിനെതിരെ പ്രവര്‍ത്തിക്കുന്ന ഭീകരസംഘടനകളെ എങ്ങനെ നേരിടണമെന്നതിന്റെ രൂപരേഖ റിപ്പോര്‍ട്ടിനൊപ്പം സമര്‍പ്പിക്കുമെന്നാണ് അറിയുന്നത്. മുംബൈ ബോംബ്‌സ്‌ഫോടനക്കേസിലെ പ്രതികൂടിയായ ദാവൂദ് ഇബ്രാഹിമിന്റെ സ്വാധീനവലയം, അയാളുമായി ബന്ധമുള്ള രാഷ്ട്രീയ പാര്‍ട്ടികള്‍, ഉദ്യോഗസ്ഥര്‍ എന്നിവരെക്കുറിച്ചുള്ള വിവരങ്ങളും രഹസ്യാന്വേഷണ ഏജന്‍സികള്‍ സമര്‍പ്പിക്കണം.
    
</TEXT>
</DOC>