<DOC>
<DOCNO>114060605865.utf8</DOCNO>
<TEXT>


           പരിശോധനക്ക്‌ മുമ്പേ അനാഥാലയങ്ങളില്‍നിന്നും അന്യസംസ്ഥാന കുട്ടികളെ മാറ്റുന്നു    

Friday 6 June 2014 10:04 pm IST

        ആലുവ: അന്യസംസ്ഥാനങ്ങളില്‍നിന്നുള്ള കുട്ടികള്‍ എത്രത്തോളം ഓരോ അനാഥാലയങ്ങളിലും തങ്ങുന്നുണ്ടെന്നതിന്റെ കണക്കെടുത്ത്‌ തുടങ്ങിയതോടെ പല അനാഥാലയങ്ങളില്‍നിന്നും അന്യസംസ്ഥാനക്കാരെ താല്‍ക്കാലികമായി മാറ്റിത്തുടങ്ങി. പല അനാഥാലയങ്ങളില്‍നിന്നും ഇത്തരത്തില്‍ നിരവധി കുട്ടികളുണ്ട്‌. ട്രെയിനുകളില്‍നിന്നും മറ്റും കിട്ടിയ കുട്ടികളെന്ന്‌ രേഖയുണ്ടാക്കുകയാണ്‌ ചെയ്യുന്നത്‌. എന്നാല്‍ പല കുട്ടികള്‍ക്കും രക്ഷാകര്‍ത്താക്കളുണ്ട്‌. അവധിക്കും മറ്റും കുട്ടികള്‍ നാട്ടിലേക്ക്‌ പോകുകയും ചെയ്യാറുണ്ട്‌. കുട്ടികളുടെ തലയെണ്ണി പരമാവധി ഗ്രാന്റ്‌ തരപ്പെടുത്തുവാനാണ്‌ ഇത്തരത്തില്‍ തട്ടിപ്പുകള്‍ നടക്കുന്നത്‌. അന്യസംസ്ഥാനങ്ങളില്‍നിന്നും കുട്ടികളെ എത്തിക്കുന്ന ചില ഏജന്റുമാരും സജീവമാണ്‌. കുട്ടികളെ മതംമാറ്റത്തിനുവരെ വിധേയരാക്കുന്നതായും നേരത്തെ മുതല്‍ ആക്ഷേപമുയര്‍ന്നിരുന്നു. യാതൊരു ഗ്രാന്റും ലഭിക്കാതെ നല്ല നിലയില്‍ പ്രവര്‍ത്തിക്കുന്ന നിരവധി അനാഥാലയങ്ങളുണ്ട്‌. ഇവയ്ക്ക്‌ ഏതെങ്കിലും വിധത്തിലുള്ള സഹായങ്ങള്‍ ലഭ്യമാക്കുവാന്‍ അധികൃതര്‍ മടികാണിക്കുമ്പോഴാണ്‌ തെറ്റായ രീതിയില്‍ പ്രവര്‍ത്തിക്കുന്ന അനാഥാലയങ്ങള്‍ക്ക്‌ ആനുകൂല്യങ്ങള്‍ വാരിക്കോരി നല്‍കുന്നത്‌.
    
</TEXT>
</DOC>