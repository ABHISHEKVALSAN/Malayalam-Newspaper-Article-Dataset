<DOC>
<DOCNO>114032385679.utf8</DOCNO>
<TEXT>


           ഹിന്ദുക്കള്‍ ഒന്നിച്ചുനിന്നാല്‍ ആര്‍ക്കും എതിര്‍ക്കാനാവില്ല: സിംഗാള്‍    

Sunday 23 March 2014 11:15 pm IST

കൊച്ചി: അമൃതാനന്ദമയിമഠം ഉള്‍പ്പെടെ രാജ്യത്തെ ഹൈന്ദവ ആശ്രമങ്ങള്‍ക്കും സ്ഥാപനങ്ങള്‍ക്കും എതിരെ അന്താരാഷ്ട്ര ഗൂഢാലോചന നടക്കുന്നുവെന്ന്‌ വിശ്വഹിന്ദുപരിഷത്ത്‌ മാര്‍ഗദര്‍ശി അശോക്‌ സിംഗാള്‍. എറണാകുളത്ത്‌ ധര്‍മ്മരക്ഷാ സംഗമത്തില്‍ മുഖ്യപ്രഭാഷണം നടത്തുകയായിരുന്നു അദ്ദേഹം. ഭാരത സംസ്ക്കാരത്തെ തകര്‍ക്കുക എന്നതാണ്‌ ഗൂഢാലോചനയുടെ ലക്ഷ്യം. കാവിയുടുത്തവര്‍ക്ക്‌ ഇന്ത്യയില്‍ ലഭിക്കുന്ന ആദരവ്‌ അവസാനിപ്പിക്കണമെന്ന്‌ കോണ്‍ഗ്രസ്‌ അധ്യക്ഷ സോണിയാഗാന്ധിതന്നെ അഭിപ്രായപ്പെട്ടിരുന്നു. 2004ല്‍ സായിബാബയുടെ ശിഷ്യയായിരുന്ന ഗ്രീക്ക്‌ വനിതയാണ്‌ സോണിയ ഇങ്ങനെ പറഞ്ഞ കാര്യം തന്നോട്‌ വെളിപ്പെടുത്തിയത്‌. അന്ന്‌ അതത്ര കാര്യമായി എടുത്തിരുന്നില്ല. എന്നാല്‍ ഇപ്പോള്‍ കാര്യങ്ങള്‍ വ്യക്തമാവുകയാണ്‌, സിംഗാള്‍ ചൂണ്ടിക്കാട്ടി. 
മാതാ അമൃതാനന്ദമയി ഗംഗാനദി പോലെയാണ്‌. കുംഭമേളക്കെത്തുന്ന 11 കോടി ജനങ്ങള്‍ തങ്ങളുടെ പാപം ഗംഗയില്‍ കഴുകിക്കളഞ്ഞാലും ഗംഗ മലിനമാകുന്നില്ല. ഹിന്ദുസമാജം വിഘടിതമായതുകൊണ്ടാണ്‌ ആചാര്യന്മാര്‍ക്കുനേരെ ഇത്തരം ആക്രമണങ്ങള്‍ ഉണ്ടാകുന്നത്‌. ഹിന്ദുക്കള്‍ ഒരുമിച്ച്‌ നിന്നാല്‍ ലോകത്ത്‌ ഒരു ശക്തിക്കും എതിര്‍ക്കാന്‍ കഴിയില്ല. അമൃതാനന്ദമയി മഠം അപാനിക്കപ്പെട്ടപ്പോള്‍ അപമാനത്തിനിരയായത്‌ 100 കോടി ഹിന്ദുക്കളാണ്‌. കേരളത്തിലെ ഹിന്ദുസമൂഹം ഒരുതരത്തിലുള്ള അപമാനവും സഹിക്കില്ലെന്ന്‌ തീരുമാനിക്കണം. സന്യാസി സംഘങ്ങളും സംഘടനകളും വ്യത്യാസങ്ങള്‍ മറന്ന്‌ ഒറ്റക്കെട്ടായി നീങ്ങണമെന്നും അശോക്‌ സിംഗാള്‍ പറഞ്ഞു. 
കേരളത്തിലെ ഹിന്ദു സമൂഹത്തിന്‌ തങ്ങള്‍ ഹിന്ദുക്കളാണെന്ന്‌ പറയാന്‍ അപമാനം തോന്നേണ്ട കാര്യമില്ലെന്ന്‌ എസ്‌എന്‍ഡിപി യോഗം ജനറല്‍ സെക്രട്ടറി വെള്ളാപ്പള്ളി നടേശന്‍ പറഞ്ഞു. ഇടുക്കിയില്‍ 36 ശതമാനം മാത്രം ജനസംഖ്യയുള്ള ക്രിസ്ത്യന്‍ സഭ ഇടുക്കി ജില്ല തങ്ങളുടേതാണെന്ന്‌ അവകാശപ്പെടുകയാണ്‌. തെരഞ്ഞെടുപ്പുകളില്‍ ഹിന്ദുസമൂഹം അവഗണിക്കപ്പെടുകയാണ്‌. ഐക്യമില്ലാത്തതാണ്‌ കേരളത്തിലെ ഹിന്ദുക്കളുടെ പ്രശ്നം. ആരെല്ലാം എതിര്‍ത്താലും നായാടി മുതല്‍ നമ്പൂതിരി വരെയുള്ള ഹിന്ദു ഐക്യത്തിനായുള്ള ശ്രമം മുന്നോട്ട്‌ കൊണ്ടുപോകും. ഹിന്ദുസമൂഹം രാഷ്ട്രീയ മേലാളന്മാരുടെ പിന്നാലെ നടക്കുന്ന സ്വഭാവം ഉപേക്ഷിക്കണം. സാമൂഹ്യ നീതിക്കായി ശക്തമായി വാദിക്കണം. ഭരണം ന്യൂനപക്ഷങ്ങള്‍ക്കായി മാത്രം എന്നതാണ്‌ അവസ്ഥ. അമൃതാനന്ദമയി നടത്തുന്ന പ്രവര്‍ത്തനങ്ങള്‍ കാലദേശങ്ങള്‍ക്കതീതമാണ്‌. പാവങ്ങളുടെ കണ്ണീരൊപ്പുന്ന പ്രവര്‍ത്തനമാണ്‌ അമൃതാനന്ദമയി നടത്തുന്നതെന്നും വെള്ളാപ്പള്ളി പറഞ്ഞു. 
    
</TEXT>
</DOC>