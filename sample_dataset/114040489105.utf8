<DOC>
<DOCNO>114040489105.utf8</DOCNO>
<TEXT>


           ജമീലാ പ്രകാശത്തിന് കാറപകടത്തില്‍ ഗുരുതര പരിക്ക്     

Friday 4 April 2014 11:58 am IST

വെഞ്ഞാറമൂട്: കോട്ടയത്തെ തെരഞ്ഞെടുപ്പ് പ്രചരണം കഴിഞ്ഞ് മടങ്ങുകയായിരുന്ന ജമീലാപ്രകാശം എം.എല്‍.എയ്ക്ക് കാറപകടത്തില്‍ ഗുരുതരമായി പരിക്കേറ്റു. ഒപ്പമുണ്ടായിരുന്ന പേഴ്സണല്‍ അസിസ്റ്റന്റ് അജുവിനും പരിക്കേറ്റിട്ടുണ്ട്. ഇരുവരെയും തിരുവനന്തപുരം മെഡിക്കല്‍ കോളേജ് ആശുപത്രിയില്‍ പ്രവേശിപ്പിച്ചു.

ജമീലപ്രകാശത്തിന്റെ വരിയെല്ലിനാണ് പരിക്കേറ്റത്. അജുവിനെ അടിയന്തര ശസ്ത്രക്രിയയ്ക്ക് ശേഷം പതിനഞ്ചാം വാര്‍ഡിലേയ്ക്ക് മാറ്റി. ഇന്ന് പുലര്‍ച്ചെ ഒന്നരയോടെ വേറ്റിനാടുള്ള വെമ്പായം വില്ലേജ് ഓഫീസിന് മുന്നിലാണ് അപകടം നടന്നത്. ഇവര്‍ സഞ്ചരിച്ച കാര്‍ നിയന്ത്രണം വിട്ട് വില്ലേജ് ഓഫീസിന്റെ ഗേറ്റും മതിലും തകര്‍ത്ത് അകത്തേയ്ക്ക്  ഇടിച്ച് കയറി നില്ക്കുകയായിരുന്നു. അജുവാണ് കാറോടിച്ചിരുന്നത്.

മുന്‍മന്ത്രി നീലലോഹിതദാസന്‍ നാടാരുടെ ഭാര്യയും കോവളം എം.എല്‍.എ യുമാണ് ജമീലാ പ്രകാശം.  നീലലോഹിതദാസന്‍ നാടാരുടെ ജ്യേഷ്ഠന്റെ മകനാണ് അജു.
    
</TEXT>
</DOC>