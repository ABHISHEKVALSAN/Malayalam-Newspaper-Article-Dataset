<DOC>
<DOCNO>114050296145.utf8</DOCNO>
<TEXT>


           മോദിയുടെ ജീവിതകഥ രാജസ്ഥാന്‍ സര്‍ക്കാര്‍ പാഠ്യവിഷയമാക്കുന്നു     

Friday 2 May 2014 2:28 pm IST

ജയ്‌പൂര്‍: ബിജെപിയുടെ പ്രധാനമന്ത്രി സ്ഥാനാര്‍ഥിയും ഗുജറാത്ത് മുഖ്യമന്ത്രിയുമായ നരേന്ദ്ര മോദിയുടെ ജീവിതകഥ രാജസ്ഥാന്‍ സര്‍ക്കാര്‍ പാഠപുസ്തകത്തില്‍ ഉള്‍പ്പെടുത്തുന്നു. ‘നരേന്ദ്ര മോദി; ജീവിതവും സമരവും’ എന്ന പേരില്‍ മോദിയുടെ കഥ കരിക്കുലത്തില്‍ ചേര്‍ക്കാനാണ് വിദ്യാഭ്യാസ മന്ത്രി കാലി ചരണ്‍ ശരഫിന്റെ തീരുമാനം.

ചായ വില്‍പ്പനക്കാരനില്‍നിന്നു ബിജെപിയുടെ പ്രധാനമന്ത്രി സ്ഥാനാര്‍ഥിപദം വരെയുള്ള മോദിയുടെ അത്ഭുത വളര്‍ച്ച കുട്ടികള്‍ക്കു പ്രചോദനമാകുമെന്ന് രാജസ്ഥാന്‍ വിദ്യാഭ്യാസ മന്ത്രി അറിയിച്ചു. മുന്‍ പ്രധാന മന്ത്രി അടല്‍ ബിഹാരി വാജ്പേയിയെക്കുറിച്ചും പാഠ്യ പദ്ധതിയില്‍ ഉള്‍ക്കൊള്ളിക്കും. 

അതേസമയം, രാ‍ജസ്ഥാന്‍ സര്‍ക്കാരിന്റെ തീരുമാനത്തിനെതിരെ നിശിതവിമര്‍ശനവുമായി കോണ്‍ഗ്രസ് രംഗത്തെത്തി. മോദിയുടെ ജീവിതം പഠിപ്പിക്കുമ്പോള്‍ 2002ലെ ഗുജറാത്ത് കലാപം പഠിപ്പിക്കാന്‍ മറക്കരുതെന്ന് കോണ്‍ഗ്രസ് വക്താവ് അര്‍ച്ച ശര്‍മ പറഞ്ഞു. ആര്‍എസ്എസിന്റെ ആശയങ്ങള്‍ കുട്ടികളില്‍ കുത്തിവെക്കാനുള്ള ശ്രമമാണു ബിജെപിയുടെതെന്നും കോണ്‍ഗ്രസ് ആരോപിച്ചു. 

എന്നാല്‍ കോണ്‍ഗ്രസ് നേതാക്കളായ ജവഹര്‍ലാല്‍ നെഹ്രുവിനേയും രാജീവ് ഗാന്ധിയെയും ഇന്ദിരാ ഗാന്ധിയെയും കുറിച്ചുള്ള പാഠങ്ങള്‍ കുട്ടികള്‍ക്കു പഠിക്കാമെങ്കില്‍ എന്തുകൊണ്ടു ബിജെപി നേതാക്കളെക്കുറിച്ച്പഠിച്ചു കൂടാ എന്നാണ് വിമര്‍ശകര്‍ക്ക് മന്ത്രിയുടെ മറുപടി.

മോദിയുടെ കുട്ടിക്കാലത്തെ സാഹസിക കഥകള്‍ നേരത്തെ ബിജെപി പുസ്തകമാക്കിയിരുന്നു. 
    
</TEXT>
</DOC>