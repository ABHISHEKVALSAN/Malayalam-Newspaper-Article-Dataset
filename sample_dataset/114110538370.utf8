<DOC>
<DOCNO>114110538370.utf8</DOCNO>
<TEXT>


           ബൈബിളിനും വിലക്ക്;  മലേഷ്യയില്‍ ക്രിസ്ത്യാനികള്‍  'അള്ളാ' എന്ന് പറയരുത്!    

Wednesday 5 November 2014 1:24 am IST

        കോത്തകിനാബലു: മലേഷ്യയില്‍ മുസ്ലിങ്ങള്‍ അല്ലാത്തവര്‍ പ്രാര്‍ത്ഥനയില്‍ 'അള്ളാ' എന്ന് ഉപയോഗിക്കുന്നതിന് വിലക്ക്. മലയ ഭാഷയില്‍ ദൈവത്തിന് 'അള്ളാ' എന്നാണ് ഉപയോഗിക്കുന്നത്. 'അള്ളാ' എന്നുള്ളത് മുസ്ലിങ്ങള്‍ക്ക് മാത്രമായി സംവരണം ചെയ്തിരിക്കുകയാണ്. ഇത് സംബന്ധിച്ച് മലേഷ്യന്‍ ഭരണകൂടമായ ഇസ്ലാമിക് കൗണ്‍സില്‍ നിരവധി ഉത്തരവുകള്‍ ഇറക്കിയിട്ടുണ്ട്. പള്ളികളില്‍ ഒഴികെയുള്ള സ്ഥലങ്ങളില്‍ മലയഭാഷയിലുള്ള ബൈബിളും നിരോധിച്ചിട്ടുണ്ട്.

വംശീയ കലാപങ്ങളുടെ നീണ്ടചരിത്രം മലേഷ്യക്കുണ്ട്. ഭൂരിപക്ഷ മുസ്ലിങ്ങള്‍ക്കനുകൂലമായ നിയമങ്ങളും സംവിധാനങ്ങളുമാണ് ഇവിടെയുള്ളത്. സാധാരണ കുടിപള്ളിക്കൂടങ്ങളില്‍ ബൈബിള്‍ കഥകള്‍ പഠിപ്പിച്ചശേഷം ദൈവം എന്ന അര്‍ത്ഥത്തില്‍ 'അള്ളാ' എന്ന് പ്രാര്‍ത്ഥിക്കാറുണ്ട്. എന്നാല്‍ അള്ളാ എന്നത് ഉപേക്ഷിക്കാനാവില്ലെന്നാണ് അധ്യാപികമാര്‍ പറയുന്നത്. സര്‍ക്കാരിന്റെ ദേശീയ ഇസ്ലാമിക് റിലീജിയസ് കൗണ്‍സില്‍ അമുസ്ലിങ്ങള്‍ 'അള്ളാ' എന്ന് ഉപയോഗിക്കുന്നതിനെതിരെ ഫത്‌വ പുറപ്പെടുവിച്ചിട്ടുമുണ്ട്. 'അള്ളാ' എന്നുള്ളത് വിശുദ്ധപദമാണെന്നും അത് മുസ്ലിമല്ലാത്തവര്‍ ഉപയോഗിക്കുവാന്‍ പാടില്ലായെന്നും സര്‍ക്കാര്‍ വെബ്‌സൈറ്റിലും പറയുന്നുണ്ട്.

മലേഷ്യയില്‍ 60 ശതമാനം മുസ്ലിങ്ങളാണ്. ക്രിസ്ത്യാനികളും ഹിന്ദുക്കളും ബുദ്ധിമതക്കാരും ന്യൂനപക്ഷങ്ങളാണ്. ജനസംഖ്യയില്‍ പത്ത് ശതമാനം വരും ക്രൈസ്തവര്‍. അള്ളാ നിരോധനം യാഥാസ്ഥികവാദികള്‍ ശക്തിപ്രാപിക്കുന്നതിന്റെ ലക്ഷണമായിട്ടാണ് ചൂണ്ടികാണിക്കുന്നത്.
മുസ്ലിങ്ങള്‍ ഉയിര്‍ത്തെഴുന്നേല്‍പ്പ് ദിനം ആചരിക്കുന്നതിനും പട്ടികളെ വളര്‍ത്തുന്നതിനും വിലക്ക് ഏര്‍പ്പെടത്തിയിട്ടുണ്ട്. മലയഭാഷയില്‍ ബൈബിള്‍ അച്ചടിക്കുന്നതും വില്‍ക്കുന്നതും വിതരണം  ചെയ്യുന്നതും നേരത്തെതന്നെ നിരോധിച്ചിരുന്നു. ബൈബിള്‍ വിതരണം ദേശീയതാത്പര്യത്തിനും സുരക്ഷക്കും എതിരാണെന്നാണ് ഇസ്ലാമിക് ഭരണകൂടത്തിന്റെ നിലപാട്.
    
</TEXT>
</DOC>