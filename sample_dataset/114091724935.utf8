<DOC>
<DOCNO>114091724935.utf8</DOCNO>
<TEXT>


           സാമ്പത്തിക പ്രതിസന്ധി തസ്തികകള്‍ അനുവദിക്കുന്നതിന് കര്‍ശന നിയന്ത്രണം    

Wednesday 17 September 2014 10:58 pm IST

        തിരുവനന്തപുരം: സാമ്പത്തിക പ്രതിസന്ധി മറകടക്കുന്നതിന്റെ ഭാഗമായി പുതിയ തസ്തികകള്‍ അനുവദിക്കുന്നതിന് കര്‍ശന നിയന്ത്രണം ഏര്‍പ്പെടുത്താന്‍ മന്ത്രിസഭായോഗത്തില്‍ തീരുമാനമായി. ഇതനുസരിച്ച് അടുത്ത മാര്‍ച്ച് 31 വരെ എല്ലാ പുതിയ തസ്തികകള്‍ക്കും ധനവകുപ്പിന്റെ മുന്‍കൂര്‍ അനുമതി നിര്‍ബന്ധമാക്കി. ധനവകുപ്പിനെ മറികടന്നുകൊണ്ടുള്ള തസ്തിക സൃഷ്ടിക്കല്‍ അനുവദിക്കില്ലെന്ന് മുഖ്യമന്ത്രി പറഞ്ഞു. അതേസമയം, സംസ്ഥാനത്ത് നിയമന നിരോധനം ഉണ്ടെന്നും പുതിയ തസ്തികകള്‍ അനുവദിക്കില്ലെന്നുമുള്ള വാര്‍ത്തകള്‍ ശരിയല്ലെന്നും ഉമ്മന്‍ചാണ്ടി പറഞ്ഞു.

സര്‍ക്കാര്‍ തലത്തില്‍ ചെലവു ചുരുക്കലിന്റെ ഭാഗമായി മാര്‍ച്ച് 31 വരെ മന്ത്രിമാര്‍ ശമ്പളത്തിന്റെ 20 ശതമാനം വാങ്ങില്ല. സര്‍ക്കാര്‍ ചെലവിലുള്ള വിദേശയാത്രകള്‍ക്കും നിയന്ത്രണം ഏര്‍പ്പെടുത്തും. നികുതി വരുമാനം വര്‍ധിപ്പിക്കുന്നതിനും പ്രതിസന്ധിയില്‍ നിന്ന് കരകയറുന്നതിനുമായി രണ്ട് സമിതികള്‍ക്ക് മന്ത്രിസഭായോഗം രൂപം നല്‍കി. ധനവിപണിയില്‍ നിന്ന് ധനസമാഹരണം നടത്തുന്നതിനേക്കുറിച്ചുള്ള നിര്‍ദേശങ്ങള്‍ സമര്‍പ്പിക്കുന്നതിന് ആസൂത്രണ കമ്മീഷന്‍ ഉപാധ്യക്ഷന്‍ ചെയര്‍മാനായ സമിതിയില്‍ ചീഫ് സെക്രട്ടറി, ധനകാര്യവകുപ്പ് അഡീഷണല്‍ ചീഫ് സെക്രട്ടറി, പ്ലാനിങ് ആന്റ് എക്കണോമിക്‌സ് വകുപ്പ് പ്രിന്‍സിപ്പല്‍ സെക്രട്ടറി, സെബിയില്‍ നിന്നുള്ള വിദഗ്ധന്‍ എന്നിവര്‍ അംഗങ്ങളും ധനവകുപ്പ്(വിഭവ സമാഹരം) സെക്രട്ടറി കണ്‍വീനറുമായിരിക്കും. ഭൂമിയുടെ ന്യായവില വര്‍ധിപ്പിക്കുന്നതിനേക്കുറിച്ച് പഠിക്കാന്‍ മന്ത്രി അനൂപ് ജേക്കബ് കണ്‍വീനറായി മന്ത്രിതല സമിതിയെ നിയോഗിച്ചു. പി.കെ. കുഞ്ഞാലികുട്ടി, ആര്യാടന്‍ മുഹമ്മദ്, പി.ജെ ജോസഫ്, അടൂര്‍പ്രകാശ് എന്നിവരാണ് സമിതി അംഗങ്ങള്‍. സമിതിയുടെ നിര്‍ദേശം അടുത്തമാസം ഒന്നിന് ചേരുന്ന മന്ത്രിസഭായോഗം പരിഗണിക്കും.

നികുതി, നികുതിയേതര വരുമാനം വര്‍ധിപ്പിക്കുന്നത് സംബന്ധിച്ച് ധനവകുപ്പ് സമര്‍പ്പിച്ച മറ്റ് നിര്‍ദേശങ്ങള്‍ അതത് വകുപ്പുകള്‍ പരിശോധിച്ച ശേഷം മന്ത്രിസഭായോഗം പരിഗണിക്കുമെന്ന് മുഖ്യമന്ത്രി പറഞ്ഞു.

കഴിഞ്ഞ മന്ത്രിസഭായോഗം പി.എസ്.സി റാങ്ക്പട്ടികയുടെ കാലാവധി നീട്ടാനാണ് ആവശ്യപ്പെട്ടത്. വരുമാനം കുറഞ്ഞതാണ് ഇപ്പോഴത്തെ പ്രതിസന്ധിക്കിടയാക്കിയത്. കേന്ദ്രവിഹിതത്തിലും കുറവുണ്ടായി. അതേസമയം, വികസനപ്രവര്‍ത്തനങ്ങളുടെ ചെലവ് കൂടി. ഈ സാഹചര്യത്തിലാണ് അധിക വിഭവസമാഹരണത്തിനുള്ള നടപടികള്‍ സ്വീകരിച്ചത്. ഇത്തരം നടപടികള്‍ മുമ്പും ഉണ്ടായിട്ടുണ്ട്. ജനത്തെ ബുദ്ധിമുട്ടിക്കാതെയുള്ള നികുതി പരിഷ്‌ക്കരണത്തിനാണ് ശ്രമിച്ചതെങ്കിലും ചെറിയരീതിയിലുള്ള ബുദ്ധിമുട്ടുകള്‍ ഉണ്ടാകുമെന്നും അദ്ദേഹം കൂട്ടിച്ചേര്‍ത്തു.
    
</TEXT>
</DOC>