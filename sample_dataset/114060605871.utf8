<DOC>
<DOCNO>114060605871.utf8</DOCNO>
<TEXT>


           ഗാഡ്ഗില്‍ കമ്മിറ്റി റമപ്പാര്‍ട്ട്‌ കേരളത്തിന്റെ പരിഗണനയിലില്ലെന്ന്‌ തിരുവഞ്ചൂര്‍    

Friday 6 June 2014 10:05 pm IST

        തിരുവനന്തപുരം: ഗാഡ്ഗില്‍ കമ്മിറ്റി റിപ്പോര്‍ട്ട്‌ കേരളത്തിന്റെ പരിഗണനയിലില്ലെന്നു വനം മന്ത്രി തിരുവഞ്ചൂര്‍ രാധാകൃഷ്ണന്‍. നയം മാറ്റുന്നത്‌ തീരുമാനിക്കേണ്ടത്‌ കേന്ദ്ര സര്‍ക്കാരാണെന്നും അപ്പോള്‍ തുടര്‍ നടപടി സ്വീകരിക്കുമെന്നും മന്ത്രി പറഞ്ഞു. കേന്ദ്ര വനംപരിസ്ഥിതി ഉദ്യോഗസ്ഥ സംഘവും സംസ്ഥാനത്തെ ഉദ്യോഗസ്ഥരുമായി നടത്തിയ ചര്‍ച്ചയ്ക്ക്‌ ശേഷം മാധ്യമപ്രവര്‍ത്തകരുമായി സംസാരിക്കുകയായിരുന്നു മന്ത്രി. കസ്തൂരി രംഗന്‍ റിപ്പോര്‍ട്ടിന്റെ കാര്യത്തില്‍ സംസ്ഥാന സര്‍ക്കാരിന്‌ വ്യക്തമായ നിലപാടുണ്ട്‌. കസ്തൂരി രംഗന്‍ വിഷയത്തില്‍ ആവാസ കേന്ദ്രത്തിലെ ജനതാല്‍പര്യം കൂടി കണക്കിലെടുക്കണം. കൃഷിസ്ഥലം, തോട്ടം മേഖല, ജനവാസ മേഖല എന്നീ പ്രദേശങ്ങള്‍ ഒഴിവാക്കിയിരിക്കണം എന്നതാണു സംസ്ഥാന സര്‍ക്കാരിന്റെ നിലപാട്‌. റിമോട്ട്‌ സെന്‍സിംഗ്‌ ഉപയോഗിച്ച്‌ സ്ഥലങ്ങള്‍ അളന്നതില്‍ പാകപ്പിഴകള്‍ ഉണ്ടാകാം. അതെല്ലാം ഒഴിവാക്കി മുന്നോട്ടു പോകുകയും അക്കാര്യങ്ങള്‍ ജനങ്ങളെ ബോധ്യപ്പെടുത്തുകയും ചെയ്യും. കസ്തൂരിരംഗന്‍ റിപ്പോര്‍ട്ടില്‍ സംസ്ഥാനസര്‍ക്കാര്‍ കൈകൊണ്ട നടപടികള്‍ മാതൃകയാക്കണമെന്നു മറ്റു സംസ്ഥാനങ്ങളോടു പരിസ്ഥിതി മന്ത്രാലയം നിര്‍ദ്ദേശിച്ചിരുന്നു. ഇതെല്ലാം കരള സര്‍ക്കാര്‍ എടുത്ത തീരുമാനങ്ങള്‍ ശരിവെയ്ക്കുന്നതാണ്‌. കസ്തൂരി രംഗന്‍ റിപ്പോര്‍ട്ട്‌ അനുസരിച്ച്‌ ബാധിത പ്രദേശങ്ങളിലെ ഗ്രാമ പഞ്ചായത്ത്‌ കമ്മറ്റി കണ്ടെത്തിയ നിഗമനം കൂടി പരിശോധിച്ചാണു സംസ്ഥാനസര്‍ക്കാര്‍ ഉറച്ച നിലപാടു സ്വീകരിച്ചിരിക്കുന്നത്‌. കേന്ദ്രത്തോടും ഈ നിലപാട്‌ അറിയിച്ചിട്ടുണ്ട്‌.സ്ഥലപരിശോധനയ്ക്ക്‌ കേന്ദ്ര സംഘത്തിനു പൂര്‍ണ പിന്തുണ നല്‍കും. ഗാഡ്ഗില്‍ റിപ്പോര്‍ട്ട്‌ നടപ്പാക്കണമെന്ന പി.ടി.തോമസിന്റെ അഭിപ്രായം ശ്രദ്ധയില്‍പ്പെടുത്തിയപ്പോള്‍ തങ്ങളുടെ പാര്‍ട്ടി ജനാധിപത്യപാര്‍ട്ടിയാണെന്നും ആര്‍ക്കും അഭിപ്രായം പറയാമെന്നും തിരുവഞ്ചൂര്‍ പറഞ്ഞു.
കേന്ദ്ര വനം-പരിസ്ഥിതി മന്ത്രാലയം ഡയറക്ടര്‍ എസ്‌.കെ.സുസറള, അഡീഷണല്‍ പ്രിന്‍സിപ്പല്‍ സിസിഎഫ്‌ അമര്‍നാഥ്‌ ഷെട്ടി എന്നിവരാണ്‌ കേന്ദ്രപ്രതിനിധികളായെത്തിയത്‌. സര്‍ക്കാര്‍ തയ്യാറാക്കിയ കെഡസ്ട്രിയല്‍ മാപ്പ്‌ സംബന്ധിച്ച്‌ വിശദപരിശോധന നടത്താനാണ്‌ സംഘം എത്തിയത്‌. 123 വില്ലേജുകളിലെ അപാകത പരിഹരിച്ച മാപ്പാണ്‌ സര്‍ക്കാര്‍ കൈമാറിയത്‌. ഇവ സംബന്ധിച്ച വിശദ പരിശോധന നടത്തുകയാണ്‌ സംഘത്തിന്റെ ലക്ഷ്യം. 25 ശതമാനം സ്ഥലങ്ങളിലെങ്കിലും ഒരു മാസത്തിനകം പരിശോധന നടത്തി റിപ്പോര്‍ട്ട്‌ സമര്‍പ്പിക്കണമെന്നാണ്‌ കേന്ദ്രനിര്‍ദ്ദേശം.
    
</TEXT>
</DOC>