<DOC>
<DOCNO>114021275068.utf8</DOCNO>
<TEXT>


           ശരീര ശേഷി നഷ്ടപ്പെട്ട ആന്ധ്ര സ്വദേശി ഒമ്പത്‌ വര്‍ഷത്തിനുശേഷം നാട്ടിലേക്കു മടങ്ങി    

Wednesday 12 February 2014 9:12 am IST

        ദുബായ്‌: ബഹറിനില്‍ വെച്ച്‌ ശരീരത്തിന്റെ സ്വാധീനശേഷി നഷ്ടപ്പെട്ട ഇന്ത്യക്കാരന്‍ ഒമ്പതു വര്‍ഷങ്ങള്‍ക്കുശേഷം കുടുംബവുമായി ഒരുമിക്കാന്‍ നാട്ടിലേക്കു മടങ്ങി. ബഹറിനില്‍ വിസിറ്റിംഗ്‌ വിസയില്‍ ജോലിചെയ്തു വരവെ ശരീരം തളര്‍ന്ന ആന്ധ്രാപ്രദേശുകാരനായ ചെപ്‌യാല സത്യനാരായണയാണ്‌ ഒമ്പതു വര്‍ഷത്തിനുശേഷം വീട്ടിലേക്ക്‌ മടങ്ങിയത്‌.
2005 ലാണ്‌ സത്യനാരായണ ബഹറിനില്‍ സന്ദര്‍ശന വിസയില്‍ ജോലിക്കായി എത്തിയത്‌. എന്നാല്‍ 2011 പക്ഷഘാതം വന്ന്‌ സത്യനാരായണ പൂര്‍ണമായും തളര്‍ന്ന അവസ്ഥയിലായി. ഒരു മെഡിക്കല്‍ കോളേജിലെ ചികിത്സയ്ക്കുശേഷം വീല്‍ ചെയറില്‍ തെരുവുകളില്‍ ഭിക്ഷയാചിച്ചാണ്‌ പിന്നീട്‌ ജീവിതം തള്ളിനീക്കിയത്‌. രണ്ടു കുട്ടികളുള്ള സത്യനാരായണക്ക്‌ ഒമ്പതു വര്‍ഷവും തന്റെ കുടുംബത്തെ കാണാന്‍ കഴിഞ്ഞിരുന്നില്ല. 
2013 ഡിസംബര്‍ അവസാനം ബഹറിനിലെ ഇന്ത്യന്‍ എംബസി സംഘടിപ്പിച്ച പൊതുവേദിയിലാണ്‌ സത്യനാരായണയുടെ പ്രശ്നം വെളിച്ചത്തുകൊണ്ടുവന്നത്‌. ഇന്ത്യന്‍ ദുരിതാശ്വാസ ഫണ്ട്‌ (ഐസിആര്‍എഫ്‌), എംബസിയുടെ സഹായ സംഘടന എന്നിവയുടെ സഹായത്തോടെയാണ്‌ സത്യനാരായണയെ പൊതുവേദിയില്‍ പരിചയപ്പെടുത്തിയത്‌. ഇമിഗ്രേഷന്‍ അധികൃതര്‍ വിസ നിയമലംഘനത്തെത്തുടര്‍ന്ന്‌ സത്യനാരായണക്ക്‌ ചുമത്തിയിരുന്ന 8000 ദിനാര്‍ എംബസിയുടെ കോര്‍ഡിനേറ്റര്‍ ക്ലിഫോര്‍ഡ്‌ കൊറിയ നടത്തിയ ശ്രമഫലമായി 1000 രൂപയാക്കി കുറച്ചിരുന്നു. ഈ തുക ഐസിആര്‍എഫ്‌ അടയ്ക്കുകയും ഇന്ത്യന്‍ എംബസിയുടെ സഹായത്തോടെ സത്യനാരായണയെ നാട്ടിലേക്കയക്കുകയായിരുന്നു.
    
</TEXT>
</DOC>