<DOC>
<DOCNO>114042794931.utf8</DOCNO>
<TEXT>


           ഐപിഎല്‍; പഞ്ചാബിന് തുടര്‍ച്ചയായ നാലാം ജയം    

Sunday 27 April 2014 11:01 am IST

അബൂദാബി: ഐപിഎല്ലിലെ പതിനഞ്ചാം മത്സരത്തില്‍ കൊല്‍ക്കത്തക്കെതിരായ തകര്‍പ്പന്‍ വിജയം സ്വന്തമാക്കി പഞ്ചാബ് തുടര്‍ച്ചയായ നാലാം വിജയം കൈവരിച്ചു. ബൗളര്‍മാര്‍ മികവ് കാട്ടിയ മത്സരത്തില്‍ കൊല്‍ക്കത്ത നൈറ്റ് റൈഡേഴ്‌സിനെതിരെ പഞ്ചാബ് 23 റണ്‍സിനാണ് വിജയിച്ചത്. കൊല്‍ക്കത്തയുടെ രണ്ടാമത്തെ തോല്‍വിയാണിത്. പഞ്ചാബ് ഉയര്‍ത്തിയ 133 റണ്‍സ് എന്ന താരതമ്യേന ചെറിയ ലക്ഷ്യം പിന്തുടര്‍ന്നെത്തിയ കൊല്‍ക്കത്ത 18.2 ഓവറില്‍ 109 റണ്‍സിന് എല്ലാവരും പുറത്താകുകയായിരുന്നു. സ്േക്കാര്‍ പഞ്ചാബ്: 132/9(20 ഓവര്‍), കൊല്‍ക്കത്ത: 109/10(18.2 ഓവര്‍).

നാലോവറില്‍ ഒരു മെയ്ഡന്‍ ഉള്‍പ്പെടെ കേവലം 21 റണ്‍സ് മാത്രം വഴങ്ങി കൊല്‍ക്കത്തയുടെ മൂന്ന് വിലപ്പെട്ട വിക്കറ്റുകള്‍ സ്വന്തമാക്കിയ സന്ദീപ് ശര്‍മ്മയാണ് പഞ്ചാബിന്റെ വിജയ ശില്‍പ്പി. രണ്ട് വിക്കറ്റുകള്‍ വീതം വീഴ്ത്തിയ മിച്ചല്‍ ജോണ്‍സണും, അക്ഷര്‍ പട്ടേലും പഞ്ചാബിന്റെ വിജയത്തില്‍ നിര്‍ണ്ണായകമായി.

നേരത്തെ പഞ്ചാബ് ബാറ്റ്‌സ്മാന്‍മാരെല്ലാം കൊല്‍ക്കത്ത ബൗളര്‍മാര്‍ക്കു മുന്നില്‍ പ്രതിരോധത്തിലാകുന്ന കാഴ്ച്ചയ്ക്കാണ് അബൂദാബി ഷെയ്ക്ക് സായിദ് സ്‌റ്റേഡിയം സാക്ഷ്യം വഹിച്ചത്. ഫോമിലേക്ക് മടങ്ങിയെത്തിയ വീരേന്ദര്‍ സെവാഗിന്റെ പ്രകടനമാണ് (37) പഞ്ചാബിന് മാന്യമായ സ്‌കോര്‍ സമ്മാനിച്ചത്.

സുനില്‍ നരയ്ന്‍, പീയൂഷ് ചൗള എന്നിവര്‍ കൊല്‍ക്കത്തയ്ക്കു വേണ്ടി മൂന്ന് വിക്കറ്റ് വീതം നേടി. ടോസ് നേടിയ കൊല്‍ക്കത്ത പഞ്ചാബിനെ ബാറ്റിംഗിനയക്കുകയായിരുന്നു. ശനിയാഴ്ച്ച നടന്ന മറ്റൊരു മത്സരത്തില്‍ ബാംഗ്‌ളൂരിനെതിരെ രാജസ്ഥാന്‍ ആറ് വിക്കറ്റിന്റെ കൂറ്റന്‍ ജയം സ്വന്തമാക്കിയിരുന്നു.
    
</TEXT>
</DOC>