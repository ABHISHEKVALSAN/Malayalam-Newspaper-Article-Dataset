<DOC>
<DOCNO>114062309785.utf8</DOCNO>
<TEXT>


           ബെല്‍ജ'ി'യം    

Monday 23 June 2014 10:22 am IST

റിയോ ഡീ ജനിറോ: കറുത്തകുതിരകളാകുമെന്ന്‌ വിലയിരുത്തപ്പെടുന്ന ബെല്‍ജിയം (6 പോയിന്റ്‌) ലോകകപ്പ്‌ ഫുട്ബോളിന്റെ പ്രീ- ക്വാര്‍ട്ടറില്‍ ഇടംനേടി. ഗ്രൂപ്പ്‌ എച്ചിലെ തങ്ങളുടെ രണ്ടാം മത്സരത്തില്‍ അവര്‍ റഷ്യയെ എതിരില്ലാത്ത ഒരു ഗോളിനു കീഴടക്കി. കളിയുടെ 88-ാ‍ം മിനിറ്റില്‍ ഡിവോക്‌ ഒറിഗിയാണ്‌ റഷ്യന്‍ വലകുലുക്കിയത്‌. മിഡ്ഫീല്‍ഡര്‍ ഈഡന്‍ ഹസാര്‍ഡിന്റെ ഉജ്ജ്വല പ്രകടനവും ബെല്‍ജിയത്തിന്റെ ജയത്തിന്‌ ആധാരമായി.

ഒന്നാം പകുതിയില്‍ ബെല്‍ജിയത്തിനു തന്നെയായിരുന്നു മുന്‍തൂക്കം. കൂടുതല്‍ ഊര്‍ജസ്വലമായ മുന്നേറ്റങ്ങള്‍ ബല്‍ജിയം നടത്തി. ഡ്രൈ മെര്‍ട്ടന്‍സ്‌ മിന്നിക്കളിച്ചു.എങ്കിലും അവരുടെ സാധ്യതകള്‍ പെനാല്‍റ്റി ഏരിയയ്ക്കു പുറത്ത്‌ വട്ടംചുറ്റി നിന്നു. റൊമെയ്ന്‍ ലൂക്കാക്കു നിറംമങ്ങിയതും ബെല്‍ജിയത്തെ പിന്നോട്ടടിച്ചു.

ആദ്യ പകുതിയുടെ അന്ത്യ നിമിഷങ്ങളില്‍ റഷ്യ ബെല്‍ജിയത്തിനുമേല്‍ അപകടഭീതി വിതച്ചു. എന്നാല്‍ കോക്കോറിന്‍ സുവര്‍ണാവസരം നശപ്പിച്ചതോടെ ലീഡ്‌ നേടാനുള്ള റഷ്യന്‍ മോഹം പൊലിഞ്ഞു. രണ്ടാം പകുതിയിലും ഇരു ടീമുകളും ഗോളിനായി കിണഞ്ഞു ശ്രമിച്ചു. ലുകാകുവിനെയും മെര്‍ട്ടെന്‍സിനെയും കരകയറ്റി ബെല്‍ജിയം പരീക്ഷണങ്ങള്‍ നടത്തി. ബെല്‍ജിയത്തിന്റെ പകരക്കാരന്‍ കെവനന്‍ മിറാലസിന്റ ഒരു ഫ്രീകിക്ക്‌ പോസ്റ്റില്‍ തട്ടിത്തെറിക്കുന്നതിനും ഇടവേളയ്ക്കുശേഷം ഗ്യാലറി സാക്ഷ്യംവഹിച്ചു. അധികംവൈകാതെ ഒറിഗിയുടെ ഗോള്‍ മത്സരത്തിന്റെ വിധിയെഴുതി.
    
</TEXT>
</DOC>