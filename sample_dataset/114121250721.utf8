<DOC>
<DOCNO>114121250721.utf8</DOCNO>
<TEXT>


           മാനസികരോഗം ആരോപിക്കപ്പെട്ട നാവികന്‍ നാട്ടിലേക്ക് മടങ്ങി    

Friday 12 December 2014 10:31 pm IST

        കൊച്ചി: നാവികസേന ആശുപത്രിയില്‍ നിര്‍ബന്ധിത മനോരോഗചികിത്സക്ക് വിധേയനാകേണ്ടിവന്ന നാവികന്‍ നാട്ടിലേക്ക് മടങ്ങി. നാവികസേനയുടെ വാദങ്ങള്‍ തളളിയ ഹൈക്കോടതിയുടെ വിധി കഴിഞ്ഞദിവസം വന്നതോടെയാണ് നാട്ടിലേക്ക് യാത്രതിരിക്കാന്‍ സുനില്‍കുമാര്‍ സാഹു എന്ന നാവികന് വഴിയൊരുങ്ങിയത്. ജനുവരി ആദ്യവാരം ജോലിയില്‍ പ്രവേശിക്കുന്ന വിധത്തില്‍ 21 ദിവസത്തെ അവധിയിലാണ് സുനില്‍ ജന്‍മനാടായ അലബാദിലേക്ക് മടങ്ങുന്നത്.

വെള്ളിയാഴ്ച രാവിലെ 10.15ന് രപ്തിസാഗര്‍ എക്‌സ്പ്രസിന് അമ്മ സരോജിത്തിനും ഭാര്യ ആര്‍തി സാഹുവിനും മകന്‍ വിതാനോടും ഒപ്പമായിരുന്നു മടക്കം.
ഒന്നരമാസം മുമ്പാണ് മേലുദ്യോഗസ്ഥനെതിരെ അഴിമതിയാരോപണമുന്നയിച്ച സുനില്‍കുമാര്‍ സാഹുവിനെ കൊച്ചിയിലെ സഞ്ജീവനിയെന്ന നാവികസേന ആസ്പത്രിയില്‍ മനോരോഗിയെന്ന പേരില്‍ തടങ്കലിലാക്കിയത്. ഉന്നതഉദ്യോഗസ്ഥര്‍ അനാവശ്യചികിത്സയാണ് നല്‍കുന്നതെന്ന് ഭാര്യ ആര്‍തി സാഹു കോടതയില്‍ സമര്‍പ്പിച്ച അപേക്ഷയിലാണ് കോടതി നിര്‍ദ്ദേശം നല്‍കിയത്. നാവിക ഉദ്യോഗസ്ഥന് മാനസിക പ്രശ്‌നമില്ലെന്ന ബാംഗ്ലൂര്‍ നിംഹാന്‍സ് റിപ്പോര്‍ട്ടിനെതുടര്‍ന്നാണ് നടപടിയെടുത്തത്.

ആര്‍തിയുടെ ആവശ്യം ഹൈക്കോടതിയിലെത്തുകയും, നാവികസേനയുടെ വാദങ്ങള്‍ കോടതി തളളുകയും ചെയ്യുകയായിരുന്നു. ഏറ്റവും മുതിര്‍ന്ന അഭിഭാഷകരെ അണിനിരത്തിയിട്ടും ഹൈക്കോടതിയില്‍ സേനയ്ക്ക് വിജയിക്കാനായില്ല. നിയമനടപടികള്‍

ദുഷ്‌കരമെന്നുറപ്പിച്ചുകൊണ്ടു തന്നെ നാവികസേനയിലെ അഴിമതികള്‍ക്കെതിരെയുളള പോരാട്ടം തുടരാനുളള ഊര്‍ജം സംഭരിക്കാമെന്ന പ്രതീക്ഷയോടെയാണ് സാഹു വീട്ടിലേക്ക് മടങ്ങുന്നത്. അവധി തീര്‍ന്നാല്‍ സുനില്‍കുമാര്‍ സാഹു ഐ.എന്‍.എസ് കട്ടബൊമ്മനില്‍ ജോലിക്ക് ഹാജരാകണമെന്നാണ് കോടതി നിര്‍ദ്ദേശം.
    
</TEXT>
</DOC>