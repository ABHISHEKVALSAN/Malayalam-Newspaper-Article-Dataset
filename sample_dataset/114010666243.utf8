<DOC>
<DOCNO>114010666243.utf8</DOCNO>
<TEXT>


           കാശ്മീര്‍ റിക്രൂട്ട്മെന്റ്‌: ലഷ്കര്‍ ഫണ്ട്‌ കണ്ണൂരില്‍ എത്തി    

Monday 6 January 2014 10:08 pm IST

        തിരുവനന്തപുരം : കാശ്മീര്‍ റിക്രൂട്ട്മെന്റ്‌ കേസുമായി ബന്ധപ്പെട്ട്‌ ലഷ്കര്‍ ഇ തൊയ്ബ വഴി ഗള്‍ഫ്‌ രാജ്യങ്ങളില്‍ നിന്നും കണ്ണൂര്‍ ജില്ലയില്‍ പണമെത്തിയതായി ആഭ്യന്തരമന്ത്രി രമേശ്‌ ചെന്നിത്തല നിയമസഭയില്‍ ചോദ്യോത്തരവേളയില്‍ അറിയിച്ചു. എന്നാല്‍ ലഷ്കര്‍ ഈ തൊയ്ബ പോലുള്ള സംഘടനകള്‍ കേരളത്തില്‍ പ്രവര്‍ത്തിക്കുന്നില്ല. യാസിന്‍ ഭട്കലിന്‌ മലപ്പുറത്തെ സത്താര്‍ ഭായിയുമായി ബന്ധമുണ്ടോയെന്നത്‌ അറിയില്ലെന്നും ചെന്നിത്തല പറഞ്ഞു.
കോഴിക്കോട്‌, മലപ്പുറം, വയനാട്‌, കണ്ണൂര്‍ ജില്ലകളിലെ വനാതിര്‍ത്തി പ്രദേശങ്ങളില്‍ മാവോയിസ്റ്റ്‌ സാന്നിധ്യം റിപ്പോര്‍ട്ട്‌ ചെയ്യപ്പെട്ടിട്ടുണ്ട്‌. ഇതില്‍ മലയാളി സാന്നിധ്യമുണ്ട്‌. 48 തവണ വടക്കാന്‍ മേഖലകളിലെ വന പ്രദേശങ്ങളില്‍ മാവോയിസ്റ്റുകളെ കണ്ടതായി വനവാസികള്‍ വിവരം നല്‍കിയിട്ടുണ്ട്‌. എന്നാല്‍ ഇതുവരെ ആരെയും അറസ്റ്റു ചെയ്തിട്ടില്ല.
2013 ഡിസംബര്‍ 25 വരെ സംസ്ഥാനത്ത്‌ എട്ട്‌ രാഷ്ട്രീയ കൊലപാതകങ്ങള്‍ നടന്നിട്ടുണ്ട്‌. 
കേരളത്തിലെ റെയില്‍വേ യാത്രക്കാരുടെ സുരക്ഷ ഉറപ്പുവരുത്തുന്നതിന്റെ ഭാഗമായി റെയില്‍വേ പോലീസിന്റെ അംഗബലം വര്‍ധിപ്പിക്കുന്നതിന്‌ കേന്ദ്രത്തിന്റെ സഹകരണം ലഭിക്കുന്നില്ല. രമേശ്്ചെന്നിത്തല നിയമസഭയെ അറിയിച്ചു. കേന്ദ്രവും സംസ്ഥാനവും 50-50 ശതമാനം എന്ന നിരക്കിലാണ്‌ റെയില്‍വേ സുരക്ഷാ സേനയുടെ അംഗബലം വര്‍ധിപ്പിക്കേണ്ടത്‌. എന്നാല്‍ സംസ്ഥാനത്ത്‌ ഇപ്പോഴും ആവശ്യത്തിന്‌ അംഗബലം സേനക്കില്ല. വനിതായാത്രാക്കാരുടെ സുരക്ഷക്കായി വനിതാ കമ്പാര്‍ട്ടുമെന്റ്‌ ട്രെയിനിന്റെ മധ്യഭാഗത്തേക്കാക്കണമെന്ന നിര്‍ദേശത്തോടും കേന്ദ്രം ഇതുവരെ പ്രതികരിച്ചിട്ടില്ല. ഇതിനായി കേന്ദ്രത്തില്‍ സമ്മര്‍ദം ചെലുത്തും. കമ്പാര്‍ട്ടുമെന്റുകളില്‍ സി സി ടി വി ക്യാമറകള്‍ സ്ഥാപിക്കണമെന്ന ആവശ്യവും കേന്ദ്രത്തിന്റെ ശ്രദ്ധയില്‍പ്പെടുത്തും. 
വനിതായാത്രക്കാരുടെ സുരക്ഷക്കായി ഹോംഗാര്‍ഡ്‌ മാതൃകയില്‍ സേനയെ നിയമിക്കുന്ന കാര്യവും പരിഗണിക്കും. ദീര്‍ഘദൂരയാത്രക്കാരായ വനിതകളുടെ സുരക്ഷക്കായുള്ള നടപടികള്‍ കേന്ദ്രവുമായി ചര്‍ച്ച ചെയ്ത്‌ തീരുമാനിക്കും. നാഷണല്‍ കോണ്‍ഫറന്‍സ്‌ ഓഫ്‌ വുമണ്‍ പോലീസ്‌ ഓഫീസേഴ്സ്‌ ഈ മാസം 17, 18 തിയതികളില്‍ തിരുവനന്തപുരത്ത്‌ നടക്കും.
ലൈംഗിക പീഡനക്കേസുകളില്‍ ഇരകളുടെയും സാക്ഷികളുടെയും മൊഴി രേഖപ്പെടുത്താന്‍ മജിസ്ട്രേറ്റിനെ ചുമതലപ്പെടുത്തുന്നതിന്‌ ക്രിമിനല്‍ നടപടി ക്രമത്തില്‍ ഭേദഗതി വരുത്തേണ്ട ആവശ്യമില്ലെന്ന്‌ മന്ത്രി അറിയിച്ചു. നിലവിലുള്ള ക്രിമിനല്‍ നടപടി ക്രമത്തിലെ വ്യവസ്ഥകള്‍ പ്രകാരം തന്നെ മതിയായ അധികാരം മജിസ്ട്രേറ്റിന്‌ ഉണ്ടെന്നും മന്ത്രി പറഞ്ഞു. 
പോലീസ്‌ നിഷ്ക്രിയമാണെന്ന ഹൈക്കോടതി പരാമര്‍ശം മാധ്യമങ്ങളിലൂടെ മാത്രമാണ്‌ ശ്രദ്ധയില്‍പ്പെട്ടത്‌. പോലീസ്‌ സേനയുടെ അംഗബലം പരിമിതമാണെങ്കിലും ജനങ്ങളുടെ ജീവനും സ്വത്തിനും സംരക്ഷണം നല്‍കുന്നതിന്‌ ഫലപ്രദമായ നടപടികള്‍ സ്വീകരിച്ചു വരുന്നുണ്ട്‌.
    
</TEXT>
</DOC>