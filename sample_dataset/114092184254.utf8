<DOC>
<DOCNO>114092184254.utf8</DOCNO>
<TEXT>


           ശേഷന്‍ നടത്തിയ ശുദ്ധികലശം    

Sunday 21 September 2014 10:10 am IST

എന്നും കേന്ദ്ര സര്‍ക്കാരിന്റെ ശിങ്കിടിയായിരുന്ന തെരഞ്ഞെടുപ്പ്‌ കമ്മീഷന്‌ പല്ലും നഖവും ഉണ്ടെന്നും സ്വന്തമായ നിലനില്‍പ്പുണ്ടെന്നും സര്‍ക്കാരിന്റെ വാലാട്ടിയല്ലെന്നും കാണിച്ചു തന്നയാളാണ്‌ പാലക്കാട്‌ തിരുനെല്ലായ്‌ സ്വദേശി ശേഷന്‍. അഴിമതിയും കള്ളപ്പണവും ചട്ടലംഘനങ്ങളും പണം നല്‍കിയും ഭീഷണിപ്പെടുത്തിയും വോട്ട്‌ പിടിച്ചെടുക്കുന്ന സമ്പ്രദായവും കൊടികുത്തി വാണ കാലത്താണ്‌ ശേഷന്‍ മുഖ്യ തെരഞ്ഞെടുപ്പ്‌ കമ്മീഷറായത്‌. 
പത്താം മുഖ്യതെരഞ്ഞെടുപ്പ്‌ കമ്മീഷണര്‍ പദവിയില്‍ ശേഷന്‍ വിരാജിച്ചത്‌ ആറു കൊല്ലം, 1990 ഡിസംബര്‍ 12 മുതല്‍ 96 സിഡംബര്‍ 11 വരെ. അക്കാലം കൊണ്ട്‌ തെരഞ്ഞെടുപ്പ്‌ കമ്മീഷനെ സര്‍ക്കാരിന്റെ തൊഴുത്തില്‍നിന്ന്‌ ശേഷന്‍ അഴിച്ചുമാറ്റിക്കെട്ടി. സ്വാതന്ത്ര്യത്തിന്റെപുല്ലും വെള്ളവുംനല്‍കി. ശക്തമായ നടപടികളിലൂടെ കമ്മീഷനു മേലുള്ള സര്‍ക്കാരിന്റെ ഇടപെടലുകള്‍ തടഞ്ഞു. സര്‍ക്കാരിന്റെ ഇഷ്ടമനുസരിച്ച്‌ തെരഞ്ഞെടുപ്പ്‌ തീയതി നിശ്ചയിക്കുന്ന രീതി എടുത്ത്‌ തോട്ടിലെറിഞ്ഞു. അഴിമതിയുടെ കറ പുരണ്ടവരെ മത്സരിപ്പിക്കുന്നതിന്‌ എതിരെ ശക്തമായ നടപടി എടുത്തു.
കല്ലേപിളര്‍ക്കുന്ന ഉത്തരവുകളും നടപടികളും എടുത്തതു വഴി തെരഞ്ഞെടുപ്പ്‌ കമ്മീഷന്‍ എന്ന സ്ഥാപനം ഉണ്ടെന്ന്‌ ശേഷന്‍ തെളിയിച്ചു. അപ്പോഴാണ്‌ ഇന്ത്യയെന്ന ലോകത്തെ ഏറ്റവും വലിയ ജനാധിപത്യ രാജ്യത്തിലെ പാവം വോട്ടര്‍മാരും ഇത്തരമൊരു കമ്മീഷനെപ്പറ്റി അറിയുഞ്ഞത്‌, മുഖ്യ തെരഞ്ഞെടുപ്പ്‌ കമ്മീഷണര്‍ക്ക്‌ ഭരണഘടനയും നിയമവും അനുവദിച്ചു നല്‍കിയ അധികാരങ്ങളെപ്പറ്റി ബോധവാന്മാരായത്‌.
കോഴ നല്‍കിയും സഹായവാഗ്ദാനങ്ങള്‍ ഒഴുക്കിയും ഭീഷണിപ്പെടുത്തിയും വോട്ടര്‍മാരെ ചാക്കിട്ടു പിടിക്കുന്ന രീതിക്ക്‌ തടയിട്ടതും ശേഷനാണ്‌. അത്തരക്കാര്‍ക്കെതിരെ ശക്തമായ നടപടി എടുത്തു തുടങ്ങിയതോടെയാണ്‌ ഈ അഴിമതി കുറഞ്ഞത്‌. മാത്രമല്ല ശേഷന്‍ ഇഫക്ട്‌ അറിഞ്ഞ ജനങ്ങള്‍ ഇത്തരക്കാര്‍ക്കെതിരെ പരാതി നല്‍കാനും തുടങ്ങി. 
തെരഞ്ഞെടുപ്പ്‌ സമയത്ത്‌ മദ്യം നല്‍കി വോട്ട്‌ വാങ്ങുന്ന രീതിയും ശേഷനാണ്‌ നിര്‍ത്തിച്ചത്‌. മന്ത്രിമാരും എംഎല്‍എമാരും എംപിമാരും മറ്റു നേതാക്കളും സര്‍ക്കാര്‍ വാഹനങ്ങളും സംവിധാനങ്ങളും തെരഞ്ഞെടുപ്പ്‌ പ്രചാരണങ്ങള്‍ക്കായി ദുരുപയോഗം ചെയ്തിരുന്നു. കാലങ്ങളായി ഒരെതിര്‍പ്പുമില്ലാതെ തുടര്‍ന്നിരുന്ന ഈ അഴിമതി അവസാനിപ്പിച്ചതും ശേഷനാണ്‌. ജാതി,മത വര്‍ഗീയവിഷം കുത്തിവച്ച്‌ പ്രചാരണം നടത്തുന്നതും വിലക്കിയത്‌ ഈ പാലക്കാട്ടുകാരന്‍ തന്നെ.
ആരാധനാലയങ്ങള്‍ വോട്ട്‌ പിടിക്കാന്‍ വേദിയാക്കുന്നതിനെതിരെ ശക്തമായ നിലപാട്‌ എടുത്തതും മുന്‍കൂര്‍ അനുമതിയില്ലാതെ മൈക്ക്‌ ഉപയോഗിക്കുന്നത്‌ തടഞ്ഞതും ശേഷനാണ്‌. പാതിരാവിലും പ്രസംഗ ധോരണികൊണ്ട്‌ നാട്ടുകാരെ ഉറങ്ങാന്‍ സമ്മതിക്കാഞ്ഞ പ്രസംഗത്തൊഴിലാളികളില്‍നിന്ന്‌ നാട്ടുകാരെ രക്ഷിക്കാന്‍ തെരഞ്ഞെടുപ്പു പ്രചാരണ സമയം നിശ്ചയിഞ്ഞതിന്റെ പേരിലായിരിക്കും ഒരുപക്ഷേ പല സാധാരണക്കാരും ശേഷനെ ഓര്‍മ്മിക്കുന്നത്‌. നമ്മുടെ വീടിന്റെ മതിലില്‍ അനുമതിയില്ലാതെ ചുവരെഴുതുന്നതു തടഞ്ഞതിനായിരിക്കും. ഇതൊക്കെയാണെങ്കിലും മിക്ക രാഷ്ട്രീയ പാര്‍ട്ടികളേയും നേതാക്കളേയും മുട്ടു കുത്തിക്കുകയോ മുട്ടുവിറപ്പിക്കുകയോ ചെയ്ത അദ്ദേഹത്തിന്‌ രാജ്യസഭാ തെരഞ്ഞെടുപ്പില്‍ മത്സരിക്കാനുള്ള പിന്തുണ തേടി നാട്ടിലെ തുക്കടാ പാര്‍ട്ടി നേതാക്കളുടെ പോലും കാലുപിടിക്കേണ്ടിവന്നുവെന്നതാണ്‌.
ആദ്യം ഐപിഎസ്‌ പിന്നെ ഐഎഎസ്‌
1933 മെയ്‌ 15-നു പാലക്കാട്ടെ തിരുനെല്ലായില്‍ ജനിച്ച ശേഷന്‍ 1953ല്‍ െ‍എപിഎസും 55ല്‍ ഐഎഎസും നേടി. ആണവോര്‍ജ വകുപ്പ്‌ ഡയറക്ടറായി. ബഹിരാകാശ വകുപ്പ്‌ ജോയിന്റ്‌ ഡയറക്ടര്‍, ആഭ്യന്തര സുരക്ഷാ സെക്രട്ടറി തുടങ്ങിയ നിരവധി തന്ത്രപ്രധാന പദവികള്‍ വഹിച്ച ശേഷമാണ്‌ കേന്ദ്രകാബിനറ്റ്‌ സെക്രട്ടറിയായത്‌. തുടര്‍ന്ന്‌ ആസൂത്രണ കമ്മീഷന്‍ അംഗമായി. അതിനുശേഷമാണ്‌ മുഖ്യതെരഞ്ഞെടുപ്പ്‌ കമ്മീഷണറായത്‌. അനവധി തെരഞ്ഞെടുപ്പ്‌ പരിഷ്കാരങ്ങളാണ്‌ ശേഷന്‍ കൊണ്ടുവന്നത്‌. സര്‍ക്കാര്‍ സര്‍വീസിലെ സ്തുത്യര്‍ഹമായ പ്രവര്‍ത്തനം കണക്കിലെടുത്ത്‌ മാഗ്സസെ പുരസ്കാരം നല്‍കി ആദരിച്ചിട്ടുണ്ട്‌.
വിരമിച്ച ശേഷം ചെന്നൈയിലെ സെന്ര്മേരീസ്‌ റോഡിലുള്ള നാരായണീയത്തിലാണ്‌ താമസിക്കുന്നത്‌. തികഞ്ഞ ഗുരുവായൂരപ്പ ഭക്തനാണ്‌ ശേഷന്‍.
വോട്ടര്‍പട്ടിക തയ്യാറാക്കുക, ബൂത്തുകള്‍ തീരുമാനിക്കുക എന്നിവ മുതല്‍ തെരഞ്ഞെടുപ്പ്‌ വരെയുള്ള പ്രധാനപ്പെട്ട കാര്യങ്ങളില്‍ നടമാടുന്ന നൂര്‍അഴിമതികള്‍ എണ്ണമിട്ട്‌ തയ്യാറാക്കി. തുടര്‍ന്ന്‌ അവ ഓരോന്നായി ഇല്ലാതാക്കാനായിരുന്നു ശ്രമം.
തിരിച്ചറിയില്‍ കാര്‍ഡ്‌, തെരഞ്ഞെടുപ്പ്‌ ചെലവ്‌
വോട്ടര്‍മാര്‍ക്ക്‌ തിരിച്ചറിയില്‍ കാര്‍ഡ്‌ നല്‍കിത്തുടങ്ങിയത്‌ ശേഷന്റെ ശ്രദ്ധേയ പരിഷ്കാരമായിരുന്നു. കള്ളവോട്ടും ആള്‍മാറാട്ടവും തടയപ്പെടാനുതകുന്ന ഈ പദ്ധതിയെ അനാവശ്യമായ വലിയ ചെലവുണ്ടാക്കുന്ന നടപടിയെന്നു പറഞ്ഞ്‌ രാഷ്ട്രീയക്കാര്‍ എതിര്‍ത്തു. പക്ഷെ ശേഷന്‍ വിട്ടില്ല. ഇതുസംബന്ധിച്ച ശുപാര്‍ശ 18 മാസമാണ്‌ അന്നത്തെ കേന്ദ്രസര്‍ക്കാരിന്റെ മുന്‍പില്‍ അനുമതി കാത്തു കിടന്നത്‌. 
95നു ശേഷം, തിരിച്ചറിയല്‍ കാര്‍ഡില്ലാതെ ഒരു തെരഞ്ഞെടുപ്പും നടത്തില്ലെന്ന ശേഷഭീഷണിക്കുമുന്നില്‍ ഒടുവില്‍ സര്‍ക്കാര്‍ കീഴടങ്ങുകയായിരുന്നു. 96ല്‍ ശേഷന്‍ പടിയിറങ്ങുമ്പോഴേയ്ക്കും 20 കോടിപ്പേര്‍ക്ക്‌ ഫോട്ടോ പതിച്ച തിരിച്ചറിയില്‍ കാര്‍ഡ്‌ നല്‍കിയിരുന്നു.
തെരഞ്ഞെടുപ്പ്‌ ചെലവിനു പരിധി നിശ്ചയിച്ചതും കണക്കുകള്‍ കൃത്യമായി സൂക്ഷിക്കണമെന്നും ചട്ടം കൊണ്ടുവന്നതും ശേഷനാണ്‌. ചെലവ്‌ സൂക്ഷിക്കണമെന്ന്‌ ജനപ്രാതിനിധ്യനിയമത്തിലുണ്ടെങ്കിലും ആരും ഇത്‌ ഗൗനിച്ചിട്ടു പോലുമുണ്ടായിരുന്നില്ല. നിരീക്ഷകരെ അയച്ച്‌ കര്‍ശന നിരീക്ഷണം തുടങ്ങിയതം ഇക്കാലത്താണ്‌. കൃത്യമായ കണക്ക്‌ നല്‍കാത്ത 1488 ലോക്സഭാ സ്ഥാനാര്‍ഥികളെയാണ്‌ 93ല്‍ ശേഷന്‍ അയോഗ്യരാക്കിയത്‌.
വീണ്ടുമൊരു ലോക്സഭാ തെരഞ്ഞെടുപ്പ്‌ വരുമ്പോള്‍ ശേഷന്റെ പരിഷ്കാരങ്ങളുടെ ഫലം നാം അറിയുന്നുണ്ട്‌.
അനില്‍ജി

</TEXT>
</DOC>