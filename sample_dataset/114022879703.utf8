<DOC>
<DOCNO>114022879703.utf8</DOCNO>
<TEXT>


           സിപിഎം വനിതാ നേതാവിന്‌ അഴിമതിക്കേസില്‍ ജയില്‍ ശിക്ഷ    

Friday 28 February 2014 10:33 pm IST

തിരുവനന്തപുരം: അഴിമതിക്കേസില്‍ സി.പി.എം വനിതാ നേതാവ്‌ ഉള്‍പ്പെടെ അഞ്ചു പേര്‍ക്ക്‌ 2 വര്‍ഷം കഠിന തടവ്‌. ജനാധിപത്യ മഹിളാ അസോസിയേഷന്‍ സംസ്ഥാന ജോയിന്റ്‌ സെക്രട്ടറിയും സിപിഎം ജില്ലാ കമ്മിറ്റി അംഗവുമായ എം.ജി. മീനാംബിക ഉള്‍പ്പെടെയുള്ളവര്‍ക്കാണ്‌ തിരുവനന്തപുരം വിജിലന്‍സ്‌ പ്രത്യേക കോടതി ജഡ്ജി ജോണ്‍ ഇല്ലിക്കാട്‌ രണ്ടുവര്‍ഷം കഠിന തടവ്‌ വിധിച്ചത്‌. 

മീനാംബികയെക്കൂടാതെ ജില്ലാ സോയില്‍ കണ്‍സര്‍വേറ്റീവ്‌ ഓഫീസര്‍മാരായ അബ്ദുല്‍ അസീസ്‌, അനില്‍കുമാര്‍, ബാബു, പ്രസന്നകുമാരി എന്നിവരാണ്‌ കുറ്റക്കാര്‍. മീനാംബിക കല്ലറ ഗ്രാമപഞ്ചായത്ത്‌ പ്രസിഡന്റായിരുന്ന കാലത്ത്‌ നടത്തിയ അഴിമതികള്‍ക്കെതിരെയാണ്‌ വിധി. കല്ലറ, പൂതക്കുഴി തണ്ണീര്‍ത്തട പദ്ധതിയിലാണ്‌ സാമ്പത്തിക അഴിമതി കാട്ടിയത്‌. കേസിലെ അഞ്ചാം പ്രതിയാണ്‌ മീനാംബിക. ണ്ടുവര്‍ഷം കഠിന തടവിനു പുറമെ എല്ലാ പ്രതികള്‍ക്കും 15,000 രൂപ വീതം പിഴയും കോടതി വിധിച്ചു.

താല്‍കാലികമായി വിധി മരവിപ്പിക്കണമെന്ന പ്രതികളുടെ അഭ്യര്‍ത്ഥനയെ തുടര്‍ന്ന്‌ കോടതി ഇവര്‍ക്ക്‌ താല്‍കാലിക ജാമ്യം അനുവദിച്ചു. 1998 ജനുവരി മുതല്‍ മാര്‍ച്ച്‌ വരെയുള്ള കാലയളവില്‍ 13 ലക്ഷം രൂപയുടെ അഴിമതിയാണ്‌ ഇവര്‍ നടത്തിയത്‌. ജോലി പൂര്‍ത്തിയാക്കാതെയും പദ്ധതികള്‍ നടപ്പാക്കാതെയുമായിരുന്നു സാമ്പത്തിക തിരിമറിനടത്തിയത്‌.

    
</TEXT>
</DOC>