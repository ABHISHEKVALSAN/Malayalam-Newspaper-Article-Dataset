<DOC>
<DOCNO>114110337912.utf8</DOCNO>
<TEXT>


            ചുംബനസമരം: ഡിവൈഎഫ്‌ഐ നിലപാട് പ്രതിലോമപരം - കെ. സുരേന്ദ്രന്‍    

Monday 3 November 2014 7:11 pm IST

        കോഴിക്കോട്: ചുംബനസമരത്തെ പിന്തുണയ്ക്കുന്ന ഡിവൈഎഫ്‌ഐ നിലപാട് പ്രതിലോമപരമാണെന്ന് ബിജെപി സംസ്ഥാന ജനറല്‍ സെക്രട്ടറി കെ. സുരേന്ദ്രന്‍ വാര്‍ത്താ സമ്മേളനത്തില്‍ പറഞ്ഞു. പുരോഗമനത്തിന്റെ പേരില്‍ വീമ്പിളക്കി നടക്കുന്ന ഇത്തരക്കാര്‍ കേരളത്തെ എങ്ങോട്ടാണ് നയിക്കുന്നതെന്നും അദ്ദേഹം ചോദിച്ചു.

കേരളത്തിന്റെ രാഷ്ട്രീയ ധാര്‍മ്മികതയ്ക്കും സാംസ്‌കാരിക മൂല്യങ്ങള്‍ക്കും നിരക്കാത്ത തരത്തിലുള്ള പേക്കൂത്തുകള്‍ക്ക് ഒത്താശ ചെയ്യുന്നവരും ചാന്ത്‌പൊട്ട് സമരത്തിന്റെ വക്താക്കളായ ഡിവൈഎഫ്‌ഐക്കാരുടെ നിലപാടും നാടിനെ അരാഷ്ട്രീയവാദത്തിലേക്കും സാംസ്‌കാരിക അരാജകത്വത്തിലേക്കുമാണ് നയിക്കുന്നത്.

അഴിമതിക്കെതിരെ അണ്ണാ ഹസാരെയുടെ നേതൃത്വത്തില്‍ നടത്തിയ സമരത്തെ അരാഷ്ട്രീയവാദം എന്ന് വിശേഷിപ്പിച്ച ഡിവൈഎഫ്‌ഐക്കാര്‍ കൊച്ചിയിലെ ചുംബനസമരത്തെ ബിജെപി വിരോധത്തിന്റെയും നരേന്ദ്രമോദി വിരോധത്തിന്റെയും പേരില്‍ പിന്തുണക്കുന്നത് പരിഹാസ്യമാണ്. നാളെയിതിന് അവര്‍ കനത്ത വില നല്‍കേണ്ടിവരും.

മാറു മറയ്ക്കാന്‍ സമരം ചെയ്ത പാരമ്പര്യമുള്ള കേരളത്തില്‍ മാറു തുറന്നിടാന്‍ സമരം ചെയ്യുന്നവര്‍ ചാന്ത്‌പൊട്ട് സമൂഹത്തെ സൃഷ്ടിക്കുകയാണ്. ഉപഭോഗഭ്രാന്തിനടിമപ്പെട്ടവര്‍ കാണിക്കുന്ന ചുംബന സമരവും സാമൂഹ്യ നവോത്ഥാന സമരവും തമ്മില്‍ എന്തു ബന്ധമാണുള്ളതെന്നും അദ്ദേഹം ചോദിച്ചു.

കഴിഞ്ഞ ഒരു മാസം മുമ്പ് കൊച്ചിയിലെ 17 ബ്യൂട്ടി പാര്‍ലറുകള്‍ കേന്ദ്രീകരിച്ച് പോലീസ് നടത്തിയ റെയ്ഡില്‍ കൗമാരക്കാരെ കൊണ്ടുവന്ന് അനാശാസ്യം നടത്തുന്നതായി കണ്ടെത്തിയിരുന്നു. എന്നാല്‍ ഇതു സംബന്ധിച്ച അന്വേഷണം എങ്ങുമെത്തിയില്ല. ചില സദാചാര മാധ്യമങ്ങള്‍ ചുംബന സമരത്തെ മഹത്വവല്‍ക്കരിക്കുകയാണ്. ശരിയായ രാഷ്ട്രീയ കാഴ്ചപ്പാട് ജനങ്ങളുടെ മുമ്പില്‍ അവതരിപ്പിക്കാനില്ലാത്തതുകൊണ്ടാണ് ഡിവൈഎഫ്‌ഐ അധാര്‍മ്മിക ശക്തികള്‍ക്ക് കൂട്ടു നില്‍ക്കുന്നത്.

ആഗോളവല്‍ക്കരണത്തിനെതിരെ പ്രതികരിച്ചവര്‍ അതിന്റെ പല മുഖങ്ങളിലൊന്നായ ലൈംഗിക അരാജകത്വത്തിന് കൂട്ടു നില്‍ക്കുന്നത് തിരിച്ചറിയണം. സദാചാര പോലിസിനെതിരെ രാഷ്ട്രീയ പ്രക്രിയയിലൂടെയാണ് പ്രതിഷേധിക്കേണ്ടതെന്നും അദ്ദേഹം കൂട്ടിച്ചേര്‍ത്തു. ബിജെപി കോഴിക്കോട് ജില്ലാ പ്രസിഡന്റ് പി. രഘുനാഥ്, യുവമോര്‍ച്ച ജില്ലാ പ്രസിഡന്റ് ആര്‍. മഞ്ചുനാഥ് എന്നിവരും വാര്‍ത്താ സമ്മേളനത്തില്‍ പങ്കെടുത്തു.
    
</TEXT>
</DOC>