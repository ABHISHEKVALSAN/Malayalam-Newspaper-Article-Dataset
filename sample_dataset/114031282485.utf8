<DOC>
<DOCNO>114031282485.utf8</DOCNO>
<TEXT>


           മിഷേല്‍ ബാഷ്‌ലെ ചിലിയുടെ പ്രസിഡന്റായി അധികാരമേറ്റു    

Wednesday 12 March 2014 1:25 pm IST

സാന്റിയാഗോ: ചിലിയുടെ പ്രസിഡന്റായി മിഷേല്‍ ബാഷ്‌ലെ അധികാരമേറ്റു. വാള്‍പാരെയ്‌സോയിലാണ് സത്യപ്രതിജ്ഞാ ചടങ്ങ് നടന്നത്. കഴിഞ്ഞ ഡിസംബറില്‍ നടന്ന തെരഞ്ഞെടുപ്പിലാണ് സോഷ്യലിസ്റ്റ് സ്ഥാനാര്‍ത്ഥിയായ ബാഷ്‌ലെ ഡെമോക്രാറ്റിക് യുണിയന്‍ പാര്‍ട്ടിയുടെ എവ്‌ലിന്‍ മാത്തെയിയെ വന്‍ ഭൂരിപക്ഷത്തിന് പരാജയപ്പെടുത്തിയത്. സോഷ്യലിസ്റ്റ് പാര്‍ട്ടി, ക്രിസ്ത്യന്‍ ഡെമോക്രാറ്റ്‌സ്, കമ്യൂണിസ്റ്റ് എന്നീ പാര്‍ട്ടികള്‍ ചേര്‍ന്ന ഇടതു സഖ്യത്തിന്റെ സ്ഥാനാര്‍ത്ഥിയായാണ് മിഷെല്‍ ബാഷ്‌ലെ ജനവിധി തേടിയത്.

ധനികരും ദരിദ്രരും തമ്മിലുള്ള അന്തരം കുറയ്ക്കുന്നതിനുള്ള നയങ്ങള്‍ സ്വീകരിക്കുമെന്നായിരുന്നു പ്രചാരണം. അര്‍ജെന്റീന പ്രസിഡന്റ് ക്രിസ്റ്റീന ഫെര്‍ണാണ്ടസ് ഡി ക്രിഷ്‌നെര്‍, ഇക്കഡോര്‍ പ്രസിഡന്റ റാഫേല്‍ കൊറിയ, പെറു പ്രസിഡന്റ് ഒള്ളണ്ട ഹുമാല, ബോള്‍വിയ പ്രസിഡന്റ് ഇവോ മൊറാലസ് എന്നിവര്‍ സത്യപ്രതിജ്ഞാ ചടങ്ങില്‍ പങ്കെടുത്തു.

സ്ഥാനമൊഴിഞ്ഞ സെബാസ്റ്റ്യന്‍ പിനേറ ബാഷ്‌ലയെക്ക് ആശംസകള്‍ നേര്‍ന്നു. ചിലിയിലെ സെനറ്റ് പ്രസിഡന്റ് ഇസബെല്‍ അല്ലെന്‍ഡ് ബാഷ്‌ലെയെ പ്രസിഡന്റിന്റെ പ്രത്യേക ഷാള്‍ അണിയിച്ചു. 2006-10 കാലയളവില്‍ ചിലിയുടെ പ്രസിഡന്റായിരുന്നു മിഷേല്‍ ബാഷ്‌ലെ. 1990ല്‍ പട്ടാള ഭരണാധികാരിയായ ജനറല്‍ അഗസ്‌റ്റോ പിനോഷെറ്റ് അധികാരമൊഴിഞ്ഞതിന് ശേഷം ഇതാദ്യമായാണ് ഒരാള്‍ രണ്ടാം തവണയും അധികാരത്തിലെത്തുന്നതെന്ന കീര്‍ത്തിയും ബാഷ്‌ലെയ്ക്ക് സ്വന്തം.
    
</TEXT>
</DOC>