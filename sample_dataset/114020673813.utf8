<DOC>
<DOCNO>114020673813.utf8</DOCNO>
<TEXT>


           സുമനസ്സുകളുടെ കൂട്ടായ ഇച്ഛാസങ്കല്‍പ്പമാണ്‌ യാഗം: തഥാതന്‍    

Thursday 6 February 2014 9:59 pm IST

പാലക്കാട്‌: ബോധത്തെ ആശ്രയിച്ചു ഉപാസിക്കുന്ന സുമനസ്സുകളുടെ കൂട്ടായ ഇച്ഛാസങ്കല്‍പ്പമാണ്‌ യാഗമെന്ന്‌ തഥാതന്‍. പ്രാപഞ്ചിക ഊര്‍ജ്ജം മനുഷ്യനിലേക്ക്‌ കടന്നുവന്ന്‌ ഈശ്വരകാരുണ്യം മനുഷ്യബോധത്തിലേക്ക്‌ കടന്നുവരാനുള്ള ബോധം യാഗത്തിലൂടെ ലഭിക്കുള്ളുവെന്ന്‌ തപോവരിഷ്ഠാശ്രമസ്ഥാപകനും ധര്‍മ്മസൂയമഹായാഗ മുഖ്യകാര്‍മ്മികനുമായ തഥാതന്‍ പറഞ്ഞു. കിണാശേരിയില്‍ നടക്കുന്ന യാഗത്തില്‍ പ്രഭാഷണം നടത്തുകയായിരുന്നു അദ്ദേഹം. 
ഋഷികളിലൂടെ വെളിപ്പെട്ട സത്യങ്ങള്‍ സംഘടിത പ്രാര്‍ത്ഥനയിലൂടെ താളംക്രമപ്പെടുത്തി ബോധത്തെ ഉയര്‍ത്തുകയാണ്‌ യജ്ഞാചാര ക്രമങ്ങളിലൂടെ ഇവിടെ നടക്കുന്നത്‌. തമസ്സിന്റെ ആധിക്യത്തില്‍ നിന്നും രക്ഷനേടാന്‍ യാഗവേദിയില്‍ നിന്നുള്ള ഊര്‍ജ്ജത്തെ ആശ്രയിച്ച്‌ ഒരേമനസ്സോടെ ചെയ്യുന്ന സങ്കല്‍പ്പങ്ങള്‍ സത്യമാകുമെന്നും അദ്ദേഹം കൂട്ടിച്ചേര്‍ത്തു. മനുഷ്യന്‍ പ്രകൃതിയില്‍ നിന്നും അകന്നു നില്‍ക്കുന്നതുകൊണ്ടാണ്‌ ജീവിതം നരകതുല്യമാകുന്നത്‌. നാടിന്റെ പൈതൃകം മനസ്സിലാക്കി യജ്ഞബോധം വളര്‍ത്തണം. ഒരേ മനസ്സായി പ്രവര്‍ത്തിച്ചാല്‍ മാത്രമേ രക്ഷനേടാന്‍ സാധിക്കു. ആദ്യം അതിനുവേണ്ടത്‌ ആത്മസമര്‍പ്പണമാണെന്നും തഥാതന്‍ പറഞ്ഞു. 
    
</TEXT>
</DOC>