<DOC>
<DOCNO>114031783877.utf8</DOCNO>
<TEXT>


           വയനാട്ടില്‍ എം.ഐ ഷാനവാസിനെതിരെ വീണ്ടും പോസ്റ്ററുകള്‍ പ്രത്യക്ഷപ്പെട്ടു    

Monday 17 March 2014 11:59 am IST

കല്‍പ്പറ്റ: സിറ്റിംഗ് എംപിയും വയനാട്ടില്‍ ലോക്‌സഭ തെരഞ്ഞെടുപ്പിലെ കോണ്‍ഗ്രസ് സ്ഥാനാര്‍ഥിയുമായ എം.ഐ.ഷാനവാസിനെതിരേ മണ്ഡലത്തില്‍ വീണ്ടും പോസ്റ്ററുകള്‍ പ്രത്യക്ഷപ്പെട്ടു.

ഇന്ന് യു.ഡി.എഫ് കണ്‍വെന്‍ഷന്‍ നടക്കുന്ന ചന്ദ്രഗിരി ഓഡിറ്റോറിയത്തിലും പരിസരങ്ങളിലുമാണ് പോസ്റ്ററുകള്‍ കൂടുതലായും പതിച്ചിരിക്കുന്നത്. സേവ്  കോണ്‍ഗ്രസ്   ഫോറത്തിന്റെ പേരിലാണ്  പോസ്റ്റര്‍ പുറത്തിറക്കിയിരിക്കുന്നത്.

യു.ഡി.എഫ് സ്ഥാനാര്‍ത്ഥിയെ തോല്‍പ്പിക്കുമെന്നും വയനാട്  മണ്ഡലം യു.ഡി.എഫിന് നഷ്ടമാകുന്നതിന്റെ ഉത്തരവാദികള്‍ ഹൈക്കമാന്‍ഡും രമേശ് ചെന്നിത്തലയും ആയിരിക്കുമെന്നുള്ളതാണ് പോസ്റ്ററുകളില്‍ പറയുന്നത്. രമേശ് ചെന്നിത്തലയുടെ ശക്തമായ ഇടപെടലിനെ തുടര്‍ന്നാണ് ഷാനവാസിന് വീണ്ടും വയനാട്ടില്‍ ടിക്കറ്റ് ലഭിച്ചത്. ഹൈക്കമാന്‍ഡിന് മുന്നില്‍ മികച്ച എംപിയെന്ന പേരും ഷാനവാസിന് തുണയായി.

കഴിഞ്ഞ ദിവസവും ഷാനവാസിനെതിരേ മണ്ഡലത്തില്‍ പോസ്റ്ററുകള്‍ പ്രത്യക്ഷപ്പെട്ടിരുന്നു. ഷാനവാസിന്റെ സ്ഥാനാര്‍ഥിത്വത്തെ ഒരു വിഭാഗം ശക്തമായി എതിര്‍ത്തിരുന്നു. ഇന്ന് നടക്കുന്ന തിരഞ്ഞെടുപ്പ് കണ്‍വെഷന്‍ ഉദ്ഘാടനം ചെയ്യുന്നത് രമേശ് ചെന്നിത്തലയാണ്. ഉച്ചകഴിഞ്ഞ് രണ്ടിനാണ് യോഗം വിളിച്ചിരിക്കുന്നത്. കഴിഞ്ഞ ദിവസം മാനന്തവാടിയില്‍ നടന്ന കോണ്‍ഗ്രസ് യോഗം ബഹളത്തില്‍ കലാശിക്കുകയായിരുന്നു.

സ്ഥാനാര്‍ത്ഥി പ്രഖ്യാപനം നടന്ന അന്നുമുതല്‍ ഷാനവാസ് നടത്തുന്ന രമ്യത ചര്‍ച്ചകള്‍ പാളുന്നതായാണ് വീണ്ടും പോസ്റ്റുകള്‍ പ്രത്യക്ഷപ്പെടുന്നതിന് പിന്നില്‍. ഇന്നത്തെ യോഗത്തില്‍ മുസ്ലിം ലീഗ് നേതാവ്  കെ.പി.എ മജീദും പങ്കെടുക്കുന്നുണ്ട്.
    
</TEXT>
</DOC>