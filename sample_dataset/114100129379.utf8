<DOC>
<DOCNO>114100129379.utf8</DOCNO>
<TEXT>


           അനധികൃതമായി സ്ഥാപിച്ചിരിക്കുന്ന ഫ്‌ളക്‌സ് ബോര്‍ഡുകള്‍ ഉടന്‍ നീക്കും: മുഖ്യമന്ത്രി    

Wednesday 1 October 2014 1:36 pm IST

        തിരുവനന്തപുരം: അനധികൃതമായി സ്ഥാപിച്ചിരിക്കുന്ന ഫ്‌ളക്‌സ് ബോര്‍ഡുകള്‍ ഉടന്‍ നീക്കുമെന്നും ഫ്‌ളക്‌സ് ബോര്‍ഡുകള്‍ സ്ഥാപിക്കുന്നത് തടയുന്നതിന് നിയമം കൊണ്ടുവരുമെന്നും മുഖ്യമന്ത്രി ഉമ്മന്‍ചാണ്ടി.

മന്ത്രിസഭായോഗ തീരുമാനങ്ങള്‍ വിശദീകരിക്കുകയായിരുന്നു അദ്ദേഹം. മുനിസിപ്പിലിറ്റി, പഞ്ചായത്ത് എന്നിവിടങ്ങളില്‍ അംഗീകാരത്തിന് വിധേയമായി സ്ഥാപിച്ചിരിക്കുന്ന ഫ്‌ളക്‌സ് ബോര്‍ഡുകള്‍ കാലാവധിക്ക് ശേഷം നീക്കം ചെയ്യാനും നിര്‍ദ്ദേശിച്ചു. മുഖ്യമന്ത്രിയുടെയും മന്ത്രിമാരുടെയും ഫ്‌ളക്‌സ് ബോര്‍ഡുകളാവും ആദ്യം നീക്കം ചെയ്യുക. 

സംസ്ഥാനത്ത് റോഡുകളുടെ ടാറിംഗിനും മറ്റും റബ്ബര്‍ ബിറ്റുമിന്‍ ഉപയോഗിക്കാന്‍ മന്ത്രിസഭാ യോഗം തീരുമാനിച്ചതായും മുഖ്യമന്ത്രി പറഞ്ഞു. റബ്ബറിന്റെ വിലയിടിവ് തടയുക എന്ന ലക്ഷ്യത്തോടെയാണ് ഇത് നടപ്പാക്കുന്നതെന്നും ബിറ്റുമിന്‍ ലഭ്യമാക്കാന്‍ പൊതുമരാമത്ത് വകുപ്പ് ബി.പി.സി.എല്ലിനോട് ആവശ്യപ്പെടുമെന്നും അദ്ദേഹം പറഞ്ഞു.

എന്‍സിസി ക്യാന്പില്‍ പങ്കെടുക്കവെ അബദ്ധത്തില്‍ വെടിയേറ്റ് ബംഗളൂരില്‍ ചികിത്സയില്‍ കഴിയുന്ന അനസിന് രണ്ടു ലക്ഷം രൂപ ധനസഹായം നല്‍കി. ബംഗളൂരിലെ സൈനിക ആശുപത്രിയിലെ ചികിത്സ സൗജന്യമായാണ് നല്‍കുന്നതെന്നും ആരോഗ്യം വീണ്ടെടുത്ത ശേഷം യോഗ്യതയ്ക്ക് അനുസരിച്ച് ജോലി നല്‍കാനും മന്ത്രിസഭ തീരുമാനിച്ചതായി ഉമ്മന്‍ചാണ്ടി പറഞ്ഞു.
    
</TEXT>
</DOC>