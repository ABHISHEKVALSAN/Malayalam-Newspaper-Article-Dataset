<DOC>
<DOCNO>114111240772.utf8</DOCNO>
<TEXT>


           മാണി രാജിവക്കണമെന്ന് പിണറായി; അന്വേഷണം അട്ടിമറിക്കുന്നു    

Wednesday 12 November 2014 7:38 pm IST

        കൊച്ചി: ബാര്‍കോഴക്കേസില്‍ ആരോപണവിധേയനായ കെ.എം മാണി രാജിവെക്കണമെന്ന് പിണറായി .മാണിക്കെതിരെ സമരംനടത്തുന്നതിനെ കുറിച്ച് ആലോചിക്കാന്‍ എല്‍ഡിഎഫ് യോഗം ഉടന്‍ ചേരുമെന്നും പിണറായി വിജയന്‍ പറഞ്ഞു. എം.വി.രാഘവന്റെ നിര്യാണത്തെ തുടര്‍ന്നാണ് എല്‍ഡിഎഫ് യോഗം മാറ്റിവച്ചത്.

ബാര്‍കോഴ വിവാദത്തില്‍ മാണിരാജിവച്ച് അന്വേഷണം നേരിടണം. മുഖ്യമന്ത്രിയും എക്‌സൈസ് മന്ത്രിയും മന്ത്രിസഭയിലില്ലാത്ത ഒരാളും കോഴവിഷയത്തില്‍ ഉള്‍പ്പെട്ടതായി റിപ്പോര്‍ട്ടുകളുണ്ട്. അന്വേഷണം ശരിയായ രീതിയിലല്ല. പ്രത്യേക അന്വേഷണ സംഘം കോടതിയുടെ മേല്‍നോട്ടത്തില്‍ അന്വേഷണം നടത്തണം. വിജിലന്‍സിന്റെ തെളിവെടുപ്പിനുശേഷം ബിജു രമേശ് പറഞ്ഞ കാര്യങ്ങള്‍ അതീവ ഗൗരവമുള്ളതാണ്.

മുഖ്യമന്ത്രിയെക്കുറിച്ച് ഒന്നും പറയേണ്ടെന്നും കെ.എം.മാണിയെ കുറിച്ച് പറഞ്ഞാല്‍ മതിയെന്നും ഉദ്യോഗസ്ഥര്‍ നിര്‍ദ്ദേശിച്ചതായി ബിജു വെളിപ്പെടുത്തിയിരുന്നു. താന്‍ പറഞ്ഞത് രേഖപ്പെടുത്താന്‍ ഉദ്യോഗസ്ഥര്‍ തയ്യാറായില്ലെന്നും ബിജു രമേശ് പറഞ്ഞിട്ടുണ്ട്. നേരത്തേ തയ്യാറാക്കിയ തിരക്കഥ അനുസരിച്ചാണ് അന്വേഷണമെന്നതിന്റെ സൂചനയാണിതെന്നും പിണറായി പറഞ്ഞു.
    
</TEXT>
</DOC>