<DOC>
<DOCNO>114021275207.utf8</DOCNO>
<TEXT>


           ഇസ്രത്തും സംഘവും ഭീകരര്‍ തന്നെ    

Wednesday 12 February 2014 9:55 am IST

ന്യൂദല്‍ഹി: ഗുജറാത്ത്‌ മുഖ്യമന്ത്രി നരേന്ദ്രമോദിയെ കൊലചെയ്യാനുള്ള ശ്രമത്തിനിടെ പോലീസ്‌ വെടിവെയ്പ്പില്‍ കൊല്ലപ്പെട്ട ഇസ്രത്ത്‌ ജഹാനും സംഘവും ഭീകരര്‍ തന്നെയായിരുന്നെന്ന്‌ മുന്‍ ഇന്റലിജന്‍സ്‌ ബ്യൂറോ (ഐബി)സ്പെഷ്യല്‍ ഡയറക്ടര്‍ രജീന്ദ്രകുമാര്‍ വ്യക്തമാക്കി. നിരപരാധികളെ ഭീകരരെന്നു മുദ്രകുത്തി വെടിവെച്ചു കൊലപ്പെടുത്താന്‍ തങ്ങള്‍ കഴുകന്‍മാരല്ലെന്നും രജീന്ദ്രകുമാര്‍ ടൈമസ്‌ ഓഫ്‌ ഇന്ത്യ ദിനപത്രത്തിനു നല്‍കിയ അഭിമുഖത്തില്‍ പറഞ്ഞു. 
ഭീകരാക്രമണത്തിന്റെ കണ്ണികളായിരുന്നു ഇസ്രത്‌ ജഹാനും കൊല്ലപ്പെട്ട മറ്റു മൂന്നുപേരും. തങ്ങള്‍ ഇതു സംബന്ധിച്ച വിവരം പോലീസിനു കൈമാറുക മാത്രമാണ്‌ ചെയ്തിരിക്കുന്നത്‌. ഏതെങ്കിലും തരത്തിലുള്ള ഏറ്റുമുട്ടലുകള്‍ നടത്തുക ഐ.ബിയുടെ ചുമതലയല്ല. വിവരങ്ങള്‍ യഥാസമയം കൈമാറുകയെന്നതു മാത്രമാണ്‌ ഐബിയുടെ ജോലി. അതാണ്‌ ഈ കേസിലും തങ്ങള്‍ നിര്‍വഹിച്ചിരിക്കുന്നത്‌. ഭീകരവിരുദ്ധ പ്രവര്‍ത്തനങ്ങളേപ്പറ്റിയുള്ള സിബിഐയുടെ അല്‍പ്പജ്ഞാനമാണ്‌ ഇസ്രത്‌ ജഹാന്‍ കേസില്‍ സംഭവിച്ചിരിക്കുന്നത്‌. 
ഐ ബി ഉദ്യോഗസ്ഥന്‍മാര്‍ക്കെതിരായി സിബിഐ ചുമത്തിയിരിക്കുന്ന കുറ്റങ്ങള്‍ കോടതിയില്‍ നിലനില്‍ക്കുന്നതല്ല. യാതൊരു തെളിവുകളും തങ്ങള്‍ക്കെതിരെ കണ്ടുപിടിക്കാനായിട്ടില്ലെന്നും മുന്‍ ഐബി സ്പെഷ്യല്‍ ഡയറക്ടറായ രജീന്ദ്രകുമാര്‍ പറഞ്ഞു. കേന്ദ്ര രഹസ്യാന്വേഷണ വിഭാഗങ്ങളും കേന്ദ്രആഭ്യന്തരമന്ത്രാലയവും തങ്ങള്‍ക്കൊപ്പമാണെന്നും ഭീകരവിരുദ്ധ പ്രവര്‍ത്തനങ്ങളില്‍ ഐബി നടത്തുന്ന സേവനങ്ങള്‍ പ്രത്യേക സമര്‍പ്പണ ഭാവത്തോടെയാണെന്നും രജീന്ദ്രകുമാര്‍ വ്യക്തമാക്കി. 
ഐബി ഉദ്യോഗസ്ഥര്‍ക്കെതിരായ അനുബന്ധ കുറ്റപത്രം കോടതി തള്ളിക്കളയുമെന്നാണ്‌ പ്രതീക്ഷയെന്ന്‌ ഉദ്യോഗസ്ഥരുടെ അഭിഭാഷകന്‍ എസ്‌.വി രാജു പറഞ്ഞു. കേന്ദ്രസര്‍ക്കാര്‍ ഉദ്യോഗസ്ഥരെ കുറ്റവിചാരണ ചെയ്യുന്നതിനു മുമ്പ്‌ കേന്ദ്രസര്‍ക്കാരിന്റെ അനുമതി വേണമെന്ന നിബന്ധന കേസില്‍ സിബിഐ പാലിച്ചിട്ടില്ല. ഇത്തരത്തില്‍ അനുമതി വാങ്ങാതെ കേന്ദ്രസര്‍ക്കാര്‍ ഉദ്യോഗസ്ഥരെ വിചാരണയ്ക്ക്‌ വിധേയമാക്കാന്‍ കോടതി അനുമതി നല്‍കില്ലെന്നും എസ്‌.വി. രാജു പറഞ്ഞു. അനുബന്ധ കുറ്റപത്രത്തിന്റെ പകര്‍പ്പ്‌ ലഭിക്കുന്നതിനായി കോടതിയില്‍ ഐബി ഉദ്യോഗസ്ഥര്‍ ഹര്‍ജി സമര്‍പ്പിച്ചിട്ടുണ്ട്‌. 
കഴിഞ്ഞയാഴ്ചയാണ്‌ ഇസ്രത്‌ ജഹാന്‍ കേസില്‍ ഐ.ബി ഉദ്യോഗസ്ഥരെ പ്രതിചേര്‍ത്തുകൊണ്ട്‌ സിബിഐ പ്രത്യേക കുറ്റപത്രം അഹമ്മദാബാദ്‌ കോടതിയില്‍ സമര്‍പ്പിച്ചത്‌. ഐബി മുന്‍ ഡയറക്ടര്‍ രജീന്ദ്രകുമാര്‍ ഐപിഎസ്‌, പി.മിത്തല്‍, എം.കെ. സിന്‍ഹ, രാജീവ്‌ വാങ്കഡെ എന്നിവരെയാണ്‌ കേസിലെ പ്രതികളായി സിബിഐ കണ്ടെത്തിയത്‌. ഗുജറാത്ത്‌ മുഖ്യമന്ത്രി നരേന്ദ്രമോദിയെ ലക്ഷ്യമിട്ട്‌ മുന്‍ ആഭ്യന്തരമന്ത്രി അമിത്‌ ഷായെ പ്രതി ചേര്‍ക്കുന്നതിനായി കേന്ദ്രസര്‍ക്കാര്‍ സിബിഐയെ ഉപയോഗിച്ചു നടത്തിയ നീക്കങ്ങളുടെ ഭാഗമായാണ്‌ ഐബി ഉദ്യോഗസ്ഥരെ പ്രതികളാക്കിയതെന്നാണ്‌ ആരോപണം. അമിത്‌ ഷായെ പ്രതി ചേര്‍ത്തിരുന്നെങ്കില്‍ യുപിഎസര്‍ക്കാരിന്‌ വലിയ സന്തോഷമായേനെയെന്ന സിബിഐ ഡയറക്ടര്‍ രഞ്ജിത്‌ സിന്‍ഹയുടെ വെളിപ്പെടുത്തല്‍ കേസിലെ കേന്ദ്രസര്‍ക്കാര്‍ പങ്ക്‌ വ്യക്തമാക്കിയിരുന്നു.
സ്വന്തം ലേഖകന്‍

</TEXT>
</DOC>