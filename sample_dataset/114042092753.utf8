<DOC>
<DOCNO>114042092753.utf8</DOCNO>
<TEXT>


           ഗ്രാമവാസികളെ ഭീഷണിപ്പെടുത്തി: അജിത് പവാറിനെതിരേ എഫ്‌ഐആര്‍    

Sunday 20 April 2014 2:31 pm IST

ന്യൂദല്‍ഹി: മഹാരാഷ്ട്ര ഉപമുഖ്യമന്ത്രിയും എന്‍സിപി നേതാവുമായ അജിത് പവാറിനെതിരേ എഫ്‌ഐആര്‍ രജിസ്റ്റര്‍ ചെയ്തു. എന്‍സിപി അധ്യക്ഷന്‍ ശരദ് പവാറിന്റെ മകളും തന്റെ ബന്ധുവുമായ സുപ്രിയാ സുലേക്ക് വോട്ട് ചെയ്യണമെന്നാവശ്യപ്പെട്ട് ബരമാതി മണ്ഡലത്തിലെ ഗ്രാമവാസികളെ ഭീഷണിപ്പെടുത്തിയതിനാണ് അജിത് പവാറിനെതിരേ എഫ്‌ഐആര്‍ രജിസ്റ്റര്‍ ചെയ്തത്.

സുപ്രിയ സുലേക്ക് വോട്ട് ചെയ്തില്ലെങ്കില്‍ ജലവിതരണം തടസപ്പെടുത്തുമെന്ന് അജിത് പവാര്‍ ഭീഷണിപ്പെടുത്തിയെന്നാണ് ആരോപണം. അജിത് പവാര്‍ ഗ്രാമവാസികളെ ഭീഷണിപ്പെടുത്തുന്ന വീഡിയോ പുറത്തു വന്നിട്ടുണ്ടെന്നാണ് സൂചന. സുലേക്ക് വോട്ട് ചെയ്യണമെന്നും ഇലക്ട്രോണിക് വോട്ടിങ് മെഷിനില്‍ പരിശോധിച്ച് ആരൊക്കെ വോട്ട് ചെയ്‌തെന്നും ആരൊക്കെ വോട്ട് ചെയ്തില്ലെന്നും കണ്ടെത്തുമെന്നും അജിത്പവാര്‍ പറയുന്ന ദൃശ്യങ്ങള്‍ വീഡിയോയിലുണ്ട്.

ബരമാതിയിലെ എഎപി സ്ഥാനാര്‍ത്ഥിയും മുന്‍ ഐപിഎസ് ഉദ്യോഗസ്ഥനുമായ സുരേഷ് ഖോപ്‌ടേയാണ് അജിത് പവാറിനെതിരേ പരാതി നല്‍കിയത്. അതേസമയം എന്‍സിപി ഇതിനെതിരേ രംഗത്തെത്തി. വീഡിയോ വ്യാജമാണെന്നാണ് എന്‍സിപി പറയുന്നത്. വീഡിയോ പുറത്തുവിട്ടവര്‍ക്കെതിരേ നടപടി എടുക്കുമെന്നും എന്‍സിപി വ്യക്തമാക്കി.
    
</TEXT>
</DOC>