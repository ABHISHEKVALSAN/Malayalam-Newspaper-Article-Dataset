<DOC>
<DOCNO>114072016149.utf8</DOCNO>
<TEXT>


           പുന:സംഘടനയില്‍ മന്ത്രിസ്ഥാനം നഷ്ടപ്പെടുമെന്നു കരുതുന്നില്ല: അനൂപ് ജേക്കബ്    

Sunday 20 July 2014 10:09 pm IST

കോട്ടയം: സംസ്ഥാനത്ത് മന്ത്രിസഭാ പുന:സംഘടന ഉണ്ടായാല്‍ തന്റെ സ്ഥാനം നഷ്ടമാകുമെന്നു കരുതുന്നില്ലെന്നും അത്തരത്തിലുള്ള ചര്‍ച്ച എവിടെയും നടന്നിട്ടില്ലന്നും മന്ത്രി അനൂപ് ജേക്കബ്. പറയേണ്ട കാര്യങ്ങള്‍ അതത് ഫോറങ്ങളില്‍ പറയാതെ മാധ്യമങ്ങളില്‍ ചര്‍ച്ചയാക്കുന്നതാണ് യുഡിഎഫിലെ പ്രധാനപ്രശ്‌നമെന്നും കോട്ടയത്ത് മാധ്യമപ്രവര്‍ത്തകരോട് അദ്ദേഹം പറഞ്ഞു.  ഘടകകക്ഷികളെ ബാധിക്കുന്ന തരത്തിലുള്ള മന്ത്രിസഭാ പുന:സംഘടന ഉണ്ടാകുമെന്ന് കരുതുന്നില്ല. വകുപ്പുമാറ്റത്തെക്കുറിച്ചോ മന്ത്രിസഭാപുന:സംഘടനയെക്കുറിച്ചോ ഘടകകക്ഷിനേതാക്കള്‍ ഒന്നും പറഞ്ഞിട്ടില്ല. ഇത്തരം ഊഹാപോഹങ്ങള്‍ക്ക് മുന്‍കൂട്ടി അഭിപ്രായം പറയേണ്ട ആവശ്യമില്ല. ചാനലുകള്‍ക്ക് ഫഌഷ് ന്യൂസ് നല്‍കാന്‍വേണ്ടി അഭിപ്രായം പറയില്ല. സിവില്‍ സപ്ലൈസിനെതിരെയുള്ള പാര്‍ട്ടി ചെയര്‍മാന്റെ വിമര്‍ശനം ചൂണ്ടിക്കാട്ടിയപ്പോള്‍ പാര്‍ട്ടി ഒറ്റക്കെട്ടാണെന്നായിരുന്നു മറുപടി. എല്ലാകാര്യങ്ങളും ചെയര്‍മാന്‍ സദുദ്ദേശ്യത്തോടെയാണ് പറയുന്നത്. പാര്‍ട്ടിവേറെ, മന്ത്രി വേറെ എന്നൊന്നില്ല.  അരിവില നിയന്ത്രണവിധേയമാക്കാന്‍ കേന്ദ്രസര്‍ക്കാര്‍ 50000 ടണ്‍ ഓണം അലോട്ട്്‌മെന്റ് അനുവദിക്കണമെന്നാവശ്യപ്പെട്ടു കേന്ദ്രമന്ത്രിക്ക് ഫാക്‌സ് അയച്ചിട്ടുണ്ട്. തിങ്കളാഴ്ച ദല്‍ഹിക്ക് പോകുമ്പോള്‍ ഇക്കാര്യം മന്ത്രിയെ നേരിട്ടുബോധ്യപ്പെടുത്തും. റെയില്‍വേ നിരക്കുവര്‍ധനയുടെ പേരില്‍ ബോധപൂര്‍വം അരിവിലകൂട്ടാന്‍ ശ്രമിക്കുന്നവര്‍ക്കെതിരെ നിയമനടപടി സ്വീകരിക്കും. ഓണംഫെയര്‍ സംസ്ഥാനതല ഉദ്ഘാടനം ഈമാസം 24-ന് തിരുവനന്തപുരത്ത് മുഖ്യമന്ത്രി ഉമ്മന്‍ചാണ്ടി നിര്‍വഹിക്കും. ഇതിനൊപ്പം മെട്രോഫെയറുകളും, ജില്ലാ താലൂക്ക് മണ്ഡല തലങ്ങളില്‍ ഫെയറുകളും ആരംഭിക്കുമെന്നും മന്ത്രി പറഞ്ഞു. 
    
</TEXT>
</DOC>