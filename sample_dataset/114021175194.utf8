<DOC>
<DOCNO>114021175194.utf8</DOCNO>
<TEXT>


           പ്രത്യേകസംഘം അന്വേഷിക്കും    

Tuesday 11 February 2014 10:46 pm IST

        തിരുവനന്തപുരം: നിലമ്പൂരില്‍ കോണ്‍ഗ്രസ്‌ ഓഫീസിലെ ജീവനക്കാരി കൊല്ലപ്പെട്ട സംഭവം അന്വേഷിക്കാന്‍ പ്രത്യേക സംഘം. തൃശ്ശൂര്‍ റേഞ്ച്‌ ഐജി ഗോപിനാഥ്‌ നേതൃത്വം നല്‍കും. ആഭ്യന്തരമന്ത്രി രമേശ്‌ ചെന്നിത്തല ഇത്‌ സംബന്ധിച്ച്‌ ഉത്തരവ്‌ പുറപ്പെടുവിച്ചു. മലപ്പുറം എസ്പി പുട്ട വിമലാദിത്യയുടെ മേല്‍നോട്ടത്തില്‍ പെരിന്തല്‍മണ്ണ ഡിവൈഎസ്പി കെ.പി. വിജയകുമാരനാണ്‌ അന്വേഷണ ചുമതല. നിലമ്പൂര്‍ സിഐ എ.പി. ചന്ദ്രന്‍, വണ്ടൂര്‍ സിഐ മൂസ വള്ളിക്കാടന്‍, നിലമ്പൂര്‍ എസ്‌ഐ സുനില്‍ പുളിക്കല്‍, ഇടക്കര എസ്‌ഐ ജ്യോതീന്ദ്രകുമാര്‍ എന്നിവരും അന്വേഷണ സംഘത്തിലുണ്ടാകും.
നിലമ്പൂരിലെ കോണ്‍ഗ്രസ്‌ ബ്ലോക്ക്‌ കമ്മറ്റി ഓഫീസിലെ തൂപ്പുകാരി നിലമ്പൂര്‍ കോവിലകത്തുംമുറി പരേതനായ ചിറയ്ക്കല്‍ വേലായുധന്റെ മകള്‍ രാധയാണു (49) കൊല്ലപ്പെട്ടത്‌. കൊലപാതകവുമായി ബന്ധപ്പെട്ട്‌ മന്ത്രി ആര്യാടന്‍ മുഹമ്മദിന്റെ പേഴ്സണല്‍ സ്റ്റാഫ്‌ അംഗവും കോണ്‍ഗ്രസ്‌ ഓഫീസ്‌ സെക്രട്ടറിയുമായ നിലമ്പൂര്‍ ബിജുന ഹൗസില്‍ കെ.എം. ബിജുനായര്‍ (38), സുഹൃത്ത്‌ ഉണ്ണിക്കുളം കുന്നശ്ശേരി വീട്ടില്‍ ഷംസുദ്ദീന്‍ എന്ന ഷംസു (29) എന്നിവരെ അറസ്റ്റ്‌ ചെയ്തിരുന്നു. രാധയെ അഞ്ചാം തീയതി മുതല്‍ കാണാനില്ലെന്ന്‌ വീട്ടുകാര്‍ പരാതിപ്പെട്ടിരുന്നു. ഞായറാഴ്ച ചുള്ളിയോട്ടെ ഒരു കുളത്തില്‍ കണ്ടെത്തിയ മൃതദേഹം രാധയുടെതാണെന്ന്‌ പിന്നീട്‌ തിരിച്ചറിയുകയായിരുന്നു. 
രാധയെ ലൈംഗിക പീഡനത്തിന്‌ ഇരയാക്കിയ ശേഷം കഴുത്തില്‍ തോര്‍ത്തുമുറുക്കി കൊലപ്പെടുത്തുകയായിരുന്നു എന്നാണു നിഗമനം. മറ്റൊരു സ്ത്രീയുമായുള്ള തന്റെ അവിഹിതബന്ധം പുറത്താക്കുമെന്ന ഭീഷണിയെ തുടര്‍ന്ന്‌ രാധയെ കൊലപ്പെടുത്തുകയായിരുന്നുവെന്നാണ്‌ ബിജു പോലീസിന്‌ ആദ്യം നല്‍കിയ മൊഴി. രാധയുടെ ആഭരണങ്ങള്‍ ഷംസുദ്ദീനില്‍നിന്ന്‌ കണ്ടെത്തി. രാധയുടെ വസ്ത്രങ്ങള്‍ കത്തിച്ചു കളയുകയും ചെരിപ്പ്‌ ഉപേക്ഷിക്കുകയും ചെയ്തു. ടവര്‍ ലൊക്കേഷന്‍ തിരിച്ചറിയാതിരിക്കാന്‍ മൊബെയില്‍ഫോണ്‍ അങ്ങാടിപ്പുറംവരെ കൊണ്ടുപോയി സിം ഊരിയശേഷം പല ഭാഗങ്ങളാക്കി വലിച്ചെറിഞ്ഞിരുന്നു.
    
</TEXT>
</DOC>