<DOC>
<DOCNO>114101532708.utf8</DOCNO>
<TEXT>


            ഡിഎന്‍എ ടെസ്റ്റിലൂടെ അച്ഛനെയും അമ്മയെയും തെളിയിച്ച് മകന്‍     

Wednesday 15 October 2014 1:23 am IST

        പറവൂര്‍(കൊച്ചി): പിതൃത്വം നിഷേധിച്ചതിനെത്തുടര്‍ന്ന് മകന്‍ നടത്തിയ നിയമ പോരാട്ടമാണ് ഒടുവില്‍ ഡിഎന്‍എ ടെസ്റ്റില്‍വരെ എത്തിയത്. ഏഴുവര്‍ഷത്തെ നിയമയുദ്ധത്തിനൊടുവില്‍ ഹൈേക്കാടതി ഉത്തരവ് പ്രകാരം ഡിഎന്‍എ ടെസ്റ്റ് നടത്തിയ അച്ഛനേയും അമ്മയേയും തെളിയിക്കുകയായിരുന്നു കരുമാലൂര്‍ മനക്കപ്പടി സ്വദേശിയും എറണാകുളം ലോ-കോളേജ് വിദ്യാര്‍ത്ഥിയുമായ അമ്പാടി ഗോപാലകൃഷ്ണന്‍.

പറവൂര്‍ ബാറിലെ അഭിഭാഷകനായിരുന്ന വടക്കേക്കര കട്ടത്തുരത്ത് പഴമ്പിള്ളിശ്ശേരില്‍ ദേവദാസ്, മാഞ്ഞാലി ചൂളപ്പറമ്പില്‍ ജയ എന്നു വിളിക്കുന്ന എല്‍സി എന്നിവര്‍ക്കെതിരെയാണ് അമ്പാടി കോടതിയെ സമീപിച്ചത്. പിതൃത്വം തെളിയിക്കുന്നതിന് ദേവദാസിന്റെ രക്തം ഡിഎന്‍എ ടെസ്റ്റിന് അയക്കണമെന്ന അമ്പാടിയുടെ ആവശ്യം കോടതി അംഗീകരിച്ചു. ഇതിനിടെ ദേവദാസ് അസുഖം ബാധിച്ച് ഗുരുതരാവസ്ഥയിലായി. ഇതേത്തുടര്‍ന്നാണ് അസാധാരണ വിധിയിലൂടെയാണ് ഡിഎന്‍എ ടെസ്റ്റ് നടത്തിയത്. തിരുവനന്തപുരം രാജീവ്ഗാന്ധി സെന്റര്‍ ഫോര്‍ ബയോടെക്‌നോളജി ആന്റ് ഡിഎന്‍എ ഫിംഗര്‍പ്രിന്റിംഗ് ലാബില്‍ നിന്നുള്ള പരിശോധനാ ഫലം കഴിഞ്ഞദിവസം ഹൈക്കോടതിയില്‍ എത്തുകയായിരുന്നു. ജസ്റ്റിസ് വി. ചിദംബരേഷ് ഡിഎന്‍എ ഫലം വായിച്ചതോടെ വര്‍ഷങ്ങളായി നടന്നുവരുന്ന നിയമയുദ്ധം അവസാനത്തിലെത്തി. എന്നാല്‍ വിധി കേള്‍ക്കാന്‍ കാത്തുനില്‍ക്കാതെ ദേവദാസ് മരണത്തിന് കീഴടങ്ങിയിരുന്നു. അമ്പാടിക്ക് അച്ഛനെ അവസാനമായി കാണാന്‍പോലും കഴിഞ്ഞില്ല.

2008ലാണ് അമ്പാടി പറവൂര്‍ മുന്‍സിഫ് കോടതിയില്‍ പിതൃത്വ പ്രഖ്യാപന ഹര്‍ജി നല്‍കിയത്. തുടര്‍ന്ന് മുനിസിഫ് കോടതി ഡിഎന്‍എ ടെസ്റ്റിന് ഉത്തരവ് നല്‍കിയെങ്കിലും അതിനെതിരെ ദേവദാസ് ഹൈക്കോടതിയെ സമീപിച്ചു. എന്നാല്‍ ഹൈക്കോടതി ദേവദാസിന്റെ ഹര്‍ജി തള്ളി. ഇതിനിടെ ദേവദാസ് അസുഖംമൂലം കിടപ്പിലായി. ഐസിയുവില്‍ കിടന്ന ദേവദാസിന്റെ രക്തമെടുത്ത് ഡിഎന്‍എ ടെസ്റ്റിന് അയക്കുകയായിരുന്നു.

വടക്കേക്കരയിലെ പ്രമുഖ കുടുംബത്തില്‍പ്പെട്ട ദേവദാസിന്റെ പിതാവ് സുബ്രഹ്മണ്യന്റെ മാനേജരായിരുന്ന അയല്‍വാസി പൈലിയുമാണ് മകളാണ് എല്‍സി. എല്‍സിയും ദേവദാസും പ്രണയത്തിലായിരുന്നു. എന്നാല്‍ വിവാഹത്തിന് വീട്ടുകാര്‍ക്ക് എതിര്‍പ്പായിരുന്നു. ഇതേത്തുടര്‍ന്ന് ഇവര്‍ വാടകവീട്ടില്‍ താമസമാക്കുകയായിരുന്നു. ഇവിടെ വച്ചാണ് അമ്പാടിക്ക് ജയ ജന്മം നല്‍കിയത്. ഇതിനിടെ ദേവദാസ് മറ്റൊരു സ്ത്രീയുമായി പ്രണയത്തിലാവുകയും അവരുമായി ഒളിച്ചോടുകയും ചെയ്തു.

ഇതിനിടെ ദേവദാസിന്റെ രണ്ടാം ഭാര്യയും മകനും പിതൃത്വ തര്‍ക്കവുമായി ഹൈക്കോടതിയില്‍ നടക്കുന്ന കേസില്‍ കക്ഷിചേര്‍ന്നെങ്കിലും അവകാശികളാണോ അല്ലെയോ എന്നത് തീരുമാനിക്കേണ്ടത് കുടുംബകോടതിയാണെന്ന് ഹൈക്കോടതി പറഞ്ഞു.
ഇതിനിടെ ഡിഎന്‍എ ടെസ്റ്റിന് ഉപയോഗിച്ച രക്തം ദേവദാസിന്റെ അല്ലെന്ന് സഹോദരന്‍ പി.എസ്. രാജേന്ദ്രപ്രസാദ് പറഞ്ഞു. ദേവദാസിന്റെ സ്വത്തുക്കള്‍ തട്ടിയെടുക്കാനുള്ള ഗൂഢാലോചനയാണിതെന്ന് രാജേന്ദ്രപ്രസാദ് കുറ്റപ്പെടുത്തി.
    
</TEXT>
</DOC>