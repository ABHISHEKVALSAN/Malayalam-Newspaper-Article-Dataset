<DOC>
<DOCNO>114010265043.utf8</DOCNO>
<TEXT>


           കെപിസിസി അധ്യക്ഷ സ്ഥാനം ഒഴിയാന്‍ തയാറെന്ന് ചെന്നിത്തല     

Thursday 2 January 2014 3:17 pm IST

തിരുവനന്തപുരം: കെപിസിസി അധ്യക്ഷ സ്ഥാനം ഒഴിയാന്‍ തയാറാണെന്ന് ആഭ്യന്തര മന്ത്രി രമേശ് ചെന്നിത്തല. പുതിയ പ്രസിഡന്റിനെ ഉടന്‍ നിയമിക്കണമെന്നും അദ്ദേഹം കോണ്‍ഗ്രസ് അദ്ധ്യക്ഷയോട് ആവശ്യപ്പെട്ടു. ചെന്നിത്തല ആഭ്യന്തരമന്ത്രിയായി ചുമതലയേറ്റതിനെ തുടര്‍ന്നാണ് ഈ നീക്കം.

ലോക്‌സഭാ തെരഞ്ഞെടുപ്പു അടുത്തുവരുന്ന സാഹചര്യത്തില്‍ എത്രയും വേഗം പുതിയ അധ്യക്ഷനെ നിയോഗിക്കണമെന്നും ചെന്നിത്തല ഹൈക്കമാന്‍ഡിനോട് അഭ്യര്‍ഥിച്ചിട്ടുണ്ട്. സ്പീക്കര്‍ ജി. കാര്‍ത്തികേയനാണ് പാര്‍ട്ടി അധ്യക്ഷസ്ഥാനത്തേക്ക് ഏറ്റവും കൂടുതല്‍ സാധ്യത കല്‍പിക്കപ്പെടുന്നവരില്‍ ഒരാള്‍. വി.എം സുധീരന്റെ പേരും സജീവമായി പരിഗണനയിലുണ്ട്. കറകളഞ്ഞ വ്യക്തിത്വമാണ് വി.എം സുധീരന്റെ അനുകൂല ഘടകം.

 ജി.കാര്‍ത്തികേയനെ അധ്യക്ഷ സ്ഥാനത്തേയ്ക്ക് തെരഞ്ഞെടുക്കുകയാണെങ്കില്‍ പുതിയ സ്പീക്കറെ കൂടി നിയമിക്കേണ്ടി വരും. ജനുവരി 17 ന് ഡല്‍ഹിയില്‍ നടക്കുന്ന എഐസിസി സമ്മേളനത്തിന് മുന്‍പു തന്നെ പുതിയ കെപിസിസി അധ്യക്ഷനെ പ്രഖ്യാപിക്കുമെന്നാണ് വിവരം.
    
</TEXT>
</DOC>