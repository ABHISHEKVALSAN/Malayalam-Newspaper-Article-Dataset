<DOC>
<DOCNO>114013071960.utf8</DOCNO>
<TEXT>


           വേതനം കിട്ടിയില്ല; അദ്ധ്യാപികമാര്‍ ആത്മഹത്യക്കൊരുങ്ങി    

Thursday 30 January 2014 9:55 pm IST

കല്‍പ്പറ്റ: രണ്ടുവര്‍ഷമായി ഓണറേറിയം ലഭിക്കാത്തതിനെതുടര്‍ന്ന്‌ നിരാശരായ മൂന്ന്‌ പ്രീപ്രൈമറി അധ്യാപികമാര്‍ വയനാട്‌ സിവില്‍ സ്റ്റേഷന്‍ കെട്ടിടത്തിനുമുകളില്‍ കയറി ആത്മഹത്യാഭീഷണി മുഴക്കി. 
ഇന്നലെ രാവിലെ പത്തരയോടെയാണ്‌ സംഭവം. പുളിയാര്‍മല ജിഎല്‍പി സ്കൂളിലെ വി.പ്രദീപ, ബത്തേരി നമ്പ്യാര്‍കുന്ന്‌ ജിഎല്‍പി സ്കൂളിലെ സുജാത, പൊഴുതന അച്ചൂരാനം ജിഎല്‍പി സ്കൂളിലെ ലിസ എന്നിവരാണ്‌ ആവശ്യങ്ങള്‍ക്ക്‌ പരിഹാരമായില്ലെങ്കില്‍ താഴേക്ക്‌ ചാടുമെന്ന ഭീഷണിയുമായി കെട്ടിടത്തിന്റെ മൂന്നാം നിലയില്‍ നിലയുറപ്പിച്ചത്‌. ജില്ലയിലെ 190 പ്രീപ്രൈമറി അധ്യാപികമാരില്‍ 17 പേര്‍ക്കാണ്‌ വേതനം ലഭിക്കാനുള്ളതെന്ന്‌ ഇവര്‍ പറഞ്ഞു. 
പ്രീപ്രൈമറി പ്രൈമറി അധ്യാപകര്‍ക്ക്‌ ശമ്പളം കൊടുക്കണമെന്ന്‌ കോടതി ഉത്തരവിട്ടിരുന്നു. ഇതേത്തുടര്‍ന്ന്‌ വിദ്യാഭ്യാസ ഡയറക്ടറുടെ 146/13 ഉത്തരവ്‌ പ്രകാരം 2012 ഓഗസ്റ്റ്‌ ഒന്നിന്‌ ഒരുവര്‍ഷം ജോലി പൂര്‍ത്തിയാക്കിയവര്‍ക്ക്‌ 5000 രൂപ പ്രതിമാസ ഓണറേറിയം നിശ്ചയിച്ചിരുന്നു. എന്നാല്‍ 17, അധ്യാപികമാര്‍ക്ക്‌ നിശ്ചിത യോഗ്യതയില്ലെന്നും നിശ്ചിത ദിവസം ഒരു വര്‍ഷം ജോലിയില്‍ പൂര്‍ത്തിയാക്കിയില്ലെന്നും ചൂണ്ടിക്കാട്ടിയാണ്‌ വിദ്യാഭ്യാസ വകുപ്പ്‌ ഇവര്‍ക്ക്‌ വേതനം നിഷേധിച്ചത്‌. 
ഉച്ചയ്ക്ക്‌ ഒന്നരയോടെ വിവിധ രാഷ്ട്രീയകക്ഷി പ്രതിനിധികളും പോലീസും ജില്ലാ ഭരണകൂടത്തിന്റെ പ്രതിനിധികളും വിദ്യാഭ്യാസ ഉപഡയറക്ടറുടെ ചേബംറില്‍ ചര്‍ച്ച നടത്തി. 15 ദിവസത്തിനകം വിദ്യാഭ്യാസ ഡയറക്ടറുമായി ചര്‍ച്ച നടത്തി പ്രശ്നം പരിഹരിക്കുമെന്ന്‌ വിദ്യാഭ്യാസ ഉപഡയറക്ടര്‍ എന്‍.ഐ. തങ്കമണി രേഖാമൂലം അറിയിച്ചതിനെ തുടര്‍ന്നാണ്‌ അധ്യാപികമാര്‍ സമരം പിന്‍വലിച്ചത്‌. മൂന്നുമണിക്കൂറോളം നീണ്ട ഉദ്വേഗത്തിനൊടുവിലാണ്‌ സമരക്കാര്‍ താഴെയിറങ്ങിയത്‌. ഇതിനിടെ, ദേഹാസ്വാസ്ഥ്യത്തെ തുടര്‍ന്ന്‌ തളര്‍ന്നുവീണ പ്രദീപയെ ഫയര്‍ഫോഴ്സ്‌ ആംബുലന്‍സില്‍ ആശുപത്രിയിലേക്ക്‌ മാറ്റി. 
    
</TEXT>
</DOC>