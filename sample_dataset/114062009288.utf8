<DOC>
<DOCNO>114062009288.utf8</DOCNO>
<TEXT>


           ഗവര്‍ണര്‍മാരെ മാറ്റുന്നത്‌ ഭരണഘടനയ്ക്ക്‌ അനുസൃതമായി മാത്രം: ജാവ്ദേക്കര്‍    

Friday 20 June 2014 9:58 pm IST

കൊച്ചി: ഗവര്‍ണ്ണര്‍മാരെ മാറ്റുന്ന കാര്യത്തില്‍ ഭരണഘടന അനുസരിച്ച്‌ മാത്രമേ കേന്ദ്ര സര്‍ക്കാര്‍ തീരുമാനം എടുക്കൂവെന്ന്‌ കേന്ദ്ര പാര്‍ലമെന്ററി കാര്യ, വാര്‍ത്താ വിതരണ മന്ത്രി പ്രകാശ്‌ ജാവ്ദേക്കര്‍. 
യുപിഎ സര്‍ക്കാര്‍ നിയമിച്ച ഗവര്‍ണര്‍മാര്‍ സ്ഥാനമൊഴിയുന്നതാണ്‌ മര്യാദയും കീഴ്‌വഴക്കവും. മഹാരാഷ്ട്രയില്‍ സര്‍ക്കാര്‍ മാറിയപ്പോള്‍ പ്ലാനിംഗ്‌ ബോര്‍ഡ്‌ ഉപാധ്യക്ഷനായിരുന്ന താന്‍ രാജി വച്ച കാര്യം അദ്ദേഹം ചൂണ്ടിക്കാട്ടി. ഗവര്‍ണര്‍മാരെ മാറ്റി നിയമിക്കുന്നതിന്‌ തടസ്സമായി നിലവില്‍ സുപ്രീം കോടതി വിധിയൊന്നുമില്ലെന്നും അദ്ദേഹം പറഞ്ഞു. ആലുവ ഗസ്റ്റ്‌ ഹൗസില്‍ മാധ്യമ പ്രവര്‍ത്തകരോട്‌ സംസാരിക്കുകയായിരുന്നു ജാവ്ദേക്കര്‍. ഏറ്റുമുട്ടലിനല്ല പരസ്പര സഹകരണത്തിനാണ്‌ മോദി സര്‍ക്കാര്‍ പ്രാധാന്യം നല്‍കുന്നത്‌. രാജ്യത്തിന്റെ വികസനമാണ്‌ സര്‍ക്കാരിന്‌ മുന്നിലുള്ള അജണ്ട. പാവപ്പെട്ടവരുടെ ക്ഷേമത്തിനാണ്‌ സര്‍ക്കാര്‍ പ്രഥമ പരിഗണന നല്‍കുന്നത്‌. ഫയലുകള്‍ തീര്‍പ്പാക്കുന്നതില്‍ കാലതാമസമുണ്ടാകില്ല. 
കൃഷി,വ്യവസായം തുടങ്ങിയ മേഖലകളില്‍ കൂടുതല്‍ ഉത്പാദനം സൃഷ്ടിക്കും. അടിസ്ഥാന സൗകര്യ വികസനം, യുവാക്കളുടെ കര്‍മ്മശേഷി വര്‍ദ്ധിപ്പിക്കല്‍ , തുടങ്ങിയവയാണ്‌ സര്‍ക്കാരിന്‌ മുന്നിലുള്ള പരിഗണനകള്‍. ബിജെപി നേതാക്കളായ പി.കെ കൃഷ്ണദാസ്‌. എ.എന്‍ രാധാകൃഷ്ണന്‍, കെ.സുരേന്ദ്രന്‍,.പിഎം വേലായുധന്‍, എന്നിവരും വാര്‍ത്താ സമ്മേളനത്തില്‍ പങ്കെടുത്തു.
    
</TEXT>
</DOC>