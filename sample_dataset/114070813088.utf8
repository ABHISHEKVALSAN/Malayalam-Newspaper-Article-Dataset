<DOC>
<DOCNO>114070813088.utf8</DOCNO>
<TEXT>


           അഫ്ഗാന്‍ പ്രസിഡന്റ് തെരഞ്ഞെടുപ്പ്; അഷ്‌റഫ് ഗാനിക്ക് വിജയം    

Tuesday 8 July 2014 10:53 am IST

കാബൂള്‍: അഫ്ഗാനിസ്ഥാനില്‍ നടന്ന പ്രസിഡന്റ് തെരഞ്ഞെടുപ്പില്‍ ലോകബാങ്കിന്റെ മുന്‍ സാമ്പത്തിക വിദഗ്ദ്ധന്‍ അഷ്‌റഫ് ഗാനി വിജയം നേടി. ജൂണ്‍ 14ന് നടന്ന രണ്ടാംഘട്ട തെരഞ്ഞെടുപ്പില്‍ 56.44 ശതമാനം വോട്ടാണ് മുന്‍ പ്രസിഡന്റ് ഹമിദ് കര്‍സായിയുടെ വിശ്വസ്തനെന്ന് അറിയപ്പെടുന്ന ഗാനിക്ക് ലഭിച്ചത്. എതിര്‍ സ്ഥാനാര്‍ത്ഥി  അബ്ദുള്ള അബ്ദുള്ളയ്ക്ക് 43.56 ശതമാനം വോട്ടു നേടാനേ കഴിഞ്ഞുള്ളൂ. ഈ മാസം 22നാണ് ഔദ്യോഗിക ഫലം പുറത്തുവിടുക.

അമേരിക്കന്‍ സൈന്യം അഫ്ഗാനില്‍ നിന്ന് പൂര്‍ണമായി പിന്മാറുന്നതോടെ താലിബാന്‍ ആക്രമിച്ചാല്‍ പ്രതിരോധിക്കുന്നതെങ്ങനെ എന്ന വെല്ലുവിളിയാണ് അഷ്‌റഫ് ഗാനിയുടെ നേതൃത്വത്തിലുള്ള സര്‍ക്കാരിനെ കാത്തിരിക്കുന്നത്. രാജ്യത്തിന്റെ സാമ്പത്തിക നില മെച്ചപ്പെടുത്തുന്നതും പുതിയ പ്രസിഡന്റിനെ സംബന്ധിച്ചടത്തോളം കടുത്ത വെല്ലുവിളിയാണ്.

അതേസമയം തെരഞ്ഞെടുപ്പില്‍ വ്യാപകമായ ക്രമക്കേട് നടന്നെന്ന ആക്ഷേപം ഉയര്‍ന്നിട്ടുണ്ട്.  അബ്ദുള്ളയുടെ പരാതിയെ തുടര്‍ന്ന് ഏഴായിരത്തോളം പോളിംഗ് സ്‌റ്റേഷനുകളില്‍ പുന:പരിശോധന നടത്തുമെന്ന് തെരഞ്ഞെടുപ്പ് ഓഫിസര്‍ അറിയിച്ചു.
    
</TEXT>
</DOC>