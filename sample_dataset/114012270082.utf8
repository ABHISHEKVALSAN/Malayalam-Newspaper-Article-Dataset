<DOC>
<DOCNO>114012270082.utf8</DOCNO>
<TEXT>


           തൃശൂര്‍ തന്നെ മുന്നില്‍    

Wednesday 22 January 2014 9:40 am IST

പാലക്കാട്‌: സംസ്ഥാന സ്കൂള്‍ കലോത്സവത്തില്‍ തൃശൂര്‍ മുന്നേറ്റം തുടരുന്നു. മൂന്നാംദിനത്തിലെ മത്സരങ്ങള്‍ അവസാനഘട്ടത്തിലെത്തിയപ്പോള്‍ തൃശൂര്‍ 360 പോയിന്റുമായി ഒന്നാം സ്ഥാനത്തുണ്ട്‌. 355 പോയിന്റോടെ കോഴിക്കോടും പാലക്കാടും രണ്ടാംസ്ഥാനത്തുണ്ട്‌. 351പോയിന്റുമായി മലപ്പുറം തൊട്ടുപിന്നില്‍.

സംസ്കൃതോത്സവത്തില്‍ 40 പോയിന്റുകള്‍ വീതം നേടി കോഴിക്കോട്‌, മലപ്പുറം, കോട്ടയം, കൊല്ലം ജില്ലകള്‍ ഒന്നാംസ്ഥാനത്ത്‌ നില്‍ക്കുമ്പോള്‍ 38 പോയിന്റോടെ തൃശൂരാണ്‌ രണ്ടാം സ്ഥാനത്ത്‌. അറബി സാഹിത്യോത്സവത്തില്‍ 60 പോയിന്റ്‌ നേടിയ കോഴിക്കോട്‌, പാലക്കാട്‌, മലപ്പുറം, കണ്ണൂര്‍ ജില്ലകള്‍ ഒപ്പത്തിനൊപ്പമാണ്‌. 

മൂന്നാംദിനത്തിലും സംഘാടന പിഴവ്‌ പല വേദികളിലും പ്രകടമായി. പ്രധാനവേദിയില്‍ നൃത്ത ഇനങ്ങളിലെ അപ്പീലുകളുടെ തള്ളിക്കയറ്റത്താല്‍ ഇന്നലെ ഒന്നാംവേദിയിലെ ആദ്യമത്സരം പൂര്‍ത്തിയായപ്പോള്‍ സന്ധ്യ കഴിഞ്ഞു. ഹയര്‍ സെക്കന്‍ഡറി വിഭാഗത്തിന്റെ ഭരതനാട്യമായിരുന്നു അപ്പീലുകളെ തുടര്‍ന്ന്‌ ഏറെ വൈകിയത്‌. ഉച്ചയ്ക്ക്‌ രണ്ടിന്‌ ആരംഭിക്കേണ്ട ഹയര്‍ സെക്കന്‍ഡറി വിഭാഗം നാടോടിനൃത്തം ആരംഭിച്ചത്‌ രാത്രി ഏഴോടെയാണ്‌. സംഘാടനത്തില്‍ സംസ്കൃതോത്സവ കമ്മറ്റി മാത്രമാണ്‌ കൃത്യത പുലര്‍ത്തിയത്‌.
കൃഷ്ണകുമാര്‍ ആമലത്ത്‌

</TEXT>
</DOC>