<DOC>
<DOCNO>114092187749.utf8</DOCNO>
<TEXT>


           കേന്ദ്ര മന്ത്രിസഭയിലുണ്ടാകാന്‍ കേരളം തീരുമാനമെടുക്കണം: വെങ്കയ്യ    

Sunday 21 September 2014 10:07 am IST

വെങ്കയ്യ നായിഡു കൊച്ചിയില്‍ നടത്തിയ വാര്‍ത്താസമ്മേളനം പൂര്‍ണ്ണരൂപത്തില്‍
നരേന്ദ്രമോദി പ്രധാനമന്ത്രി പദത്തിലെത്തുമ്പോള്‍ കേരളത്തിന്റെ പങ്കാളിത്തം കേന്ദ്രമന്ത്രിസഭയില്‍ ഉണ്ടാകുവാന്‍ കേരളം തീരുമാനമെടുക്കണമെന്ന്‌ ബിജെപി മുന്‍ ദേശീയാദ്ധ്യക്ഷന്‍ എം. വെങ്കയ്യാ നായിഡു പറഞ്ഞു. തെരഞ്ഞെടുപ്പു പ്രചാരണത്തിനെത്തിയ വെങ്കയ്യ കൊച്ചിയില്‍ മാധ്യമ പ്രവര്‍ത്തകരോടു സംസാരിക്കുകയായിരുന്നു. 
അധികാരത്തിലേക്ക്‌: ബിജെപിയ്ക്ക്‌ 250 വരെ സീറ്റുകള്‍ കിട്ടും. എന്‍ഡിഎയ്ക്ക്‌ മൊത്തം 300 ഓളം സീറ്റുകള്‍ കിട്ടും. രാജ്യത്തെ അസ്ഥിരത, നയവൈകല്യം, മികച്ച നേതൃത്വത്തിന്റെ അഭാവം, പ്രതിരോധ രംഗത്തെ പരാജയം, സാമ്പത്തിക പ്രതിസന്ധി, രൂപയുടെ മൂല്യശോഷണം, എല്ലാ പരിധിയും ലംഘിച്ചുകൊണ്ടുള്ള അഴിമതി മുതലായവകൊണ്ട്‌ ജനങ്ങള്‍ പരിക്ഷീണിതരാണ്‌. എല്ലായിടത്തും അഴിമതിയാണ്‌. ഭൂമിയിലും ഭൂഗര്‍ഭത്തിലും അന്തരീക്ഷത്തിലും ആകാശത്തിലും വരെയഴിമതിയാണ്‌. ഭൂമിയില്‍ കോമണ്‍വെല്‍ത്ത്‌ അഴിമതി, ഭൂഗര്‍ഭത്തില്‍ കല്‍ക്കരി അഴിമതി, ആകാശത്തില്‍ ആകാശ ഹെലികോപ്ടര്‍ അഴിമതി, അന്തരീക്ഷത്തില്‍ ടുജി സ്പെക്രട്രം അഴിമതി എന്നിവയില്‍ നിന്നൊന്നും കോണ്‍ഗ്രസിന്‌ ഒഴിഞ്ഞ്‌ മാറാന്‍ സാധിക്കില്ല. ഇതിനെല്ലാം മുകളിലാണ്‌ നയവൈകല്യം. പ്രധാനമന്ത്രി മന്‍മോഹന്‍ സിംഗ്‌ നിശബ്ദനായ കാഴ്ചക്കാരനാണ്‌. മന്‍മോഹനിസം സര്‍വനാശനം ആണ്‌. 
മോദി മോദി മാത്രം: ജനങ്ങള്‍ ഈ സാഹചര്യത്തില്‍ മോദി എന്ന പേര്‌ മാത്രമാണ്‌ ചര്‍ച്ച ചെയ്യുന്നത്‌. സ്ത്രീകളും യുവാക്കളും കര്‍ഷകരും തൊഴിലാളികളും വിദ്യാസമ്പന്നരും എല്ലാവരും സംസാരിക്കുന്നത്‌ മോദിയെ കുറിച്ചാണ്‌. എല്ലാ ചാനലുകളും മാധ്യമങ്ങളും രാഷ്ട്രീയപാര്‍ട്ടികളും ചര്‍ച്ച ചെയ്യുന്നതും മോദിയെപ്പറ്റിയാണ്‌. മോദിയെ ഒരു രക്ഷകനായിട്ടാണ്‌ ജനം കരുതുന്നു. സമ്പദ്‌ വ്യവസ്ഥയെ പുരോഗതിയുടെ പാതയിലേക്ക്‌ തിരികെ കൊണ്ടുവരാനും രാജ്യത്തിന്റെ അഭിമാനം സംരക്ഷിക്കുവാനും രൂപയെ ശക്തിപ്പെടുത്തുവാനും അയല്‍രാജ്യങ്ങള്‍ക്ക്‌ നഷ്ടമായ ഇന്ത്യയിലുള്ള വിശ്വാസം വീണ്ടെടുക്കുവാനും അദ്ദേഹത്തിന്‌ മാത്രമേ കഴിയൂ.
കേന്ദ്രത്തില്‍ അധികാരത്തിലേക്ക്‌ എന്‍ഡിഎയെ തിരികെ വിളിക്കാന്‍ കേരളത്തിന്‌ സാധിക്കണം. കേരളത്തില്‍ നിന്നും എന്‍ഡിഎയ്ക്ക്‌ ഒരു എംപി ഉണ്ടായിട്ടില്ല. എന്‍ഡിഎയുടെ ഭരണകാലത്ത്‌ മധ്യപ്രദേശ്‌ എംപിയായി വിജയിച്ച ഒ.രാജഗോപാല്‍ കേരളത്തെ വലിയ തോതില്‍ സഹായിച്ചു. ബിജെപിയെ തെരഞ്ഞെടുപ്പില്‍ വിജയിപ്പിക്കണമെന്നാണ്‌ ഈ അവസരത്തില്‍ അഭ്യര്‍ത്ഥിക്കാനുള്ളത്‌. അങ്ങനെ അധികാരത്തിലും വികസനത്തിലും പങ്കാളികളാവണം. 
മുന്നണികള്‍ ജനങ്ങളോടു തുറന്നു പറയുമോ? ദല്‍ഹിയില്‍ സഹകരണം, കേരളത്തില്‍ നിസഹകരണം എന്നതാണ്‌ എല്‍ഡിഎഫിന്റേയും യുഡിഎഫിന്റേയും തന്ത്രവും പദ്ധതിയും. രാവിലെ ഗുസ്തിയും രാത്രിയില്‍ ദോസിതിയുമെന്നതാണ്‌ ഇവരുടെ തന്ത്രം. തെരഞ്ഞെടുപ്പിന്‌ ശേഷം ഇടതരും വലതരും ഒന്നിക്കില്ലെന്ന്‌ ഉറപ്പുപറയാന്‍ സാധിക്കുമോ എന്നതാണ്‌ ചോദ്യം. ഒന്നാം യുപിഎ സര്‍ക്കാരില്‍ ഇരുവരും രാജ്യം ഒന്നിച്ച്‌ ഭരിക്കുകയും ഒന്നിച്ച്‌ നശിപ്പിക്കുയും ചെയ്തു. യുപിഎ സര്‍ക്കാരിന്റെ ജനദ്രോഹ നടപടികളില്‍ നിന്നും ഇടതിനും ഒഴിഞ്ഞുമാറാന്‍ സാധിക്കുകയില്ല. ഇരുകൂട്ടരും ജനങ്ങളെ വിഡ്ഢികളാക്കുന്നതിനാണ്‌ ശ്രമിക്കുന്നത്‌. ജനങ്ങള്‍ ബുദ്ധിയുള്ളവരാണെന്ന്‌ അവര്‍ മനസ്സിലാക്കും. പാര്‍ലമെന്റില്‍ ഇരു പാര്‍ട്ടികളും തമ്മില്‍ ഏറ്റുമുട്ടലിലാണ്‌. രാവിലെ പാര്‍ലമെന്റില്‍ നിന്നും വാക്‌ക്‍ഔട്ട്‌, ഉച്ചയ്ക്കും വാക്ക്‌ ഔട്ട്‌, രാത്രി സര്‍ക്കാരിനെ രക്ഷിക്കുന്ന നിലപാടുമാണ്‌ ഇടതുപക്ഷത്തിന്‌. വാക്‌ക്‍ഒട്ട്‌, വാക്‌ക്‍ഒട്ട്‌, ബെയില്‍ഒട്ട്‌ എന്നിങ്ങനെ മൂന്ന്‌ പരിപാടികളാണ്‌ അവര്‍ നടത്തുന്നത്‌.
വികസനം, മികച്ച ഭരണം എന്നീ വിഷയങ്ങളാണ്‌ ലോക്സഭാ തെരഞ്ഞെടുപ്പില്‍ ബിജെപി മുന്നോട്ട്‌ വയ്ക്കുന്നത്‌. 
ഇസ്ലാമിക്‌ മൂവ്മെന്റ്‌ ഓഫ്‌ ഇന്ത്യയോടും മദനിയോടും മൃദുസമീപനമുള്ളവരാണ്‌ ബിജെപിയെ കുറ്റപ്പെടുത്തുന്നത്‌. നാനാത്വത്തില്‍ ഏകത്വം നിലനിര്‍ത്തുന്നതിനാണ്‌ ബിജെപിയുടെ ശ്രമം.
മന്ത്രിയായ എ.കെ. ആന്റണി: എ.കെ. ആന്റണി വളരെ നല്ല വ്യക്തിയാണ്‌. വ്യക്തി ശുദ്ധിയുണ്ട്‌, പക്ഷേ യാതൊന്നും തന്നെ ചെയ്യുന്നില്ല. എന്റെ ഭാര്യ ഒരിക്കല്‍ എന്നോട്‌ പറഞ്ഞു, ഒരു പാചകക്കാരിയെ കണ്ടെത്തിയെന്ന്‌. അവളുടെ പെരുമാറ്റവും വസ്ത്രധാരണരീതിയും എല്ലാം നല്ലതാണ്‌, പക്ഷേ അവളുടെ പാചകം മാത്രം നല്ലതല്ല. ഇതുപോലെയാണ്‌ ആന്റണിയും. അദ്ദേഹം ഒരു തീരുമാനവും എടുക്കുന്നില്ല. തെലങ്കാന വിഷയത്തിലും ആന്റണി ഒന്നും പറഞ്ഞില്ല. രാജ്യത്തിന്റെ ഐക്യം ഇന്ന്‌ ഭീഷണി നേരിടുന്നു. അരുണാചല്‍ പ്രദേശ്‌ ചൈനയുടെ ഭാഗമാണെന്നാണ്‌ അവര്‍ പറയുന്നത്‌. ലഡാക്‌ വരെ അവര്‍ കടന്നാക്രണണം നടത്തിയിരിക്കുന്നു. പാക്കിസ്ഥാന്‍ ഭീകരവാദം ലക്ഷ്യമിട്ട്‌ ഫണ്ടിംഗ്‌ നടത്തുന്നു. ഈ വിഷയത്തില്‍ പ്രതിരോധമന്ത്രി എന്ത്‌ ചെയ്തു. അടുത്തിടെ രണ്ട്‌ ജവാന്‍മാരുടെ മൃതദേഹം പാക്‌ ഭീകരര്‍ വികൃതമാക്കുകയും തല അറത്തുമാറ്റുകയും ചെയ്തു.എന്തു ചെയ്തു ഇന്ത്യ. പാക്കിസ്ഥാന്‍ അക്രമാസക്തമാകുമ്പോള്‍ ഇന്ത്യ നിശബ്ദമാണ്‌. ജവാന്മാരുടെ കുടുംബം കണ്ണീര്‍വാര്‍ക്കുമ്പോള്‍ സോണിയയും മന്‍മോഹന്‍ സിംഗും എല്ലാവരും നിദ്രയിലാണ്‌. 
മൂന്നാം മുന്നണി: മൂന്നാം മുന്നണിയെന്നത്‌ ഒരു മരീചികയാണ്‌. രണ്ടാമത്തെ ബദലായി രൂപകൊണ്ട ഫെഡറല്‍ ഫ്രണ്ടും തെരഞ്ഞെടുപ്പ്‌ നേരിടാന്‍ ഒരുങ്ങുന്നു. അവര്‍ക്ക്‌ ഏഴ്‌ പ്രധാനമന്ത്രി സ്ഥാനാര്‍ത്ഥിയാണുള്ളത്‌. ഒരു മാഡം ചെന്നൈയിലും മറ്റൊരു മാഡം കല്‍ക്കട്ടയിലും വേറൊരു മാഡം ലക്നൗവിലുമാണുള്ളത്‌. ഈ മുന്നണിയിലുള്ള ഒരാളോട്‌ ചോദിച്ചു നിങ്ങള്‍ എങ്ങനെ ഇത്‌ കൈകാര്യം ചെയ്യുമെന്ന്‌. ആഴ്ചയില്‍ ഏഴു ദിവസമുള്ളതുകൊണ്ട്‌ ഒരാള്‍ ഒരു ദിവസം എന്നായിരുന്നു മറുപടി. 
ജനങ്ങള്‍ അധികാരം ബിജെപിയ്ക്ക്‌ കൈമാറാന്‍ ഒരുക്കമാണ്‌. ബിജെപി വിജയം കൈവരിക്കും. മതനിരപേക്ഷം എന്ന്‌ പറയുന്ന എല്‍ഡിഎഫും യുഡിഎഫുമാണ്‌ ഏറ്റവും വലിയ വര്‍ഗീയവാദികള്‍. അവര്‍ക്ക്‌ സ്വാര്‍ത്ഥ താല്‍പര്യമാണുള്ളത്‌. ഈ തെരഞ്ഞെടുപ്പില്‍ കേരളത്തില്‍ ബിജെപി ചരിത്രം സൃഷ്ടിക്കും.
നരേന്ദ്രമോദി എ.കെ. ആന്റണി പാക്‌ ഏജന്റാണെന്ന്‌ പറഞ്ഞതിനെപ്പറ്റി അഭിപ്രായം?
ആന്റണിയുടെ പ്രവൃത്തികള്‍ പാക്‌ ജനതയെ കൂടുതല്‍ സന്തോഷത്തിലാക്കുന്നുണ്ട്‌. ഏത്‌ സന്ദര്‍ഭത്തിലാണ്‌ ആ പരാമര്‍ശം നടത്തിയതെന്നാണ്‌ ചിന്തിക്കേണ്ടത്‌. ആന്റണി പാക്കിസ്ഥാന്‍ ഏജന്റാണെന്ന്‌ കരുതുന്നില്ല. അദ്ദേഹം മാന്യനാണ്‌. പക്ഷേ പ്രവൃത്തിയാണ്‌ ആവശ്യം. രാജ്യത്തെ ജനങ്ങളുടെ സുരക്ഷയാണ്‌ പ്രധാനം.
ആന്റണി രാജിവയ്ക്കണമെന്നാവശ്യപ്പെടാത്തത്‌ എന്തുകൊണ്ടാണ്‌?
ഈ തെരഞ്ഞെടുപ്പില്‍ ആന്റണിയും മന്‍മോഹന്‍ സിംഗും ചിദംബരവും ഒന്നും മത്സര രംഗത്തില്ല. തെരഞ്ഞെടുപ്പ്‌ അടുത്ത സാഹചര്യത്തില്‍ മറ്റ്‌ നടപടികളുടെ ആവശ്യമില്ല. 
കേരളത്തില്‍ ബിജെപി അക്കൗണ്ട്‌ തുറക്കുമോ?
കേരളത്തിലെ ജനങ്ങള്‍ ബുദ്ധിയുള്ളവരാണ്‌. കേരളത്തില്‍ ബിജെപി അക്കൗണ്ട്‌ തുറക്കും. 
ബിജെപിയില്‍ അദ്വാനിയെ അവഗണിച്ചുവെന്ന ആക്ഷേപത്തെ കുറിച്ച്?
ബിജെപിയില്‍ ആരേയും ഒതുക്കി നിര്‍ത്തിയിട്ടില്ല. ഉമാഭാരതി ഝാന്‍സിയില്‍ മത്സരിക്കുന്നതിനാണ്‌ താല്‍പര്യം പ്രകടിപ്പിച്ചത്‌. ബിജെപിയില്‍ ഭിന്നിപ്പുണ്ടെന്ന്‌ മാധ്യമങ്ങളാണ്‌ ചര്‍ച്ച ചെയ്യുന്നത്‌. അദ്വാനി പാര്‍ട്ടിയുടെ മാര്‍ഗ്ഗദര്‍ശിയും തത്വചിന്തകനും ഏറ്റവും മുതിര്‍ന്ന നേതാവുമാണ്‌. ചില വിഭാഗം മാധ്യങ്ങളാണ വാര്‍ത്തകള്‍ക്കുവേണ്ടി ഇത്തരം പ്രചാരണങ്ങള്‍ നടത്തുന്നത്‌. 
ജസ്വന്ത്‌ സിംഗ്‌ ബിജെപി വിട്ടതിനെ കുറിച്ച്‌?
ജസ്വന്ത്‌ സിംഗിന്‌ ബിജെപി എല്ലാ ബഹുമാനവും നല്‍കുന്നു. അദ്ദേഹം നാലോ അഞ്ചോ തവണ എംപിയായിരുന്നു. പാര്‍ട്ടിയുടെ മുതിര്‍ന്ന നേതാക്കളിലൊരാളായിരുന്നു. കേന്ദ്ര ധനകാര്യ മന്ത്രി, വിദേശകാര്യമന്ത്രി എന്നീ നിലകളില്‍ പ്രവര്‍ത്തിച്ചിരുന്നു. കഴിഞ്ഞ പ്രാവശ്യം അദ്ദേഹം ഡാര്‍ജലിംഗില്‍ നിന്നാണ്‌ മത്സരിച്ചത്‌. ഇപ്രാവശ്യം മണ്ഡലം മാറണമെന്ന്‌ ആവശ്യപ്പെട്ടു. പാര്‍ട്ടി അസൗകര്യം അറിയിച്ചപ്പോള്‍ സ്വതന്ത്ര്യനായി മത്സരിക്കാന്‍ അദ്ദേഹം തീരുമാനിക്കുകയായിരുന്നു. 
വാരാണസിയില്‍ മോദിക്കെതിരെ കേജ്‌രിവാള്‍മത്സരിക്കുന്നതിനെ കുറിച്ച്?
കേജ്‌രിവാള്‍ ഇപ്പോള്‍ സൈഡ്ലൈനില്‍ ആണ്‌. മാധ്യമ ശ്രദ്ധ ആകര്‍ഷിച്ച്‌ ഹെഡ്ലൈനിലാകുന്നതിനാണ്‌ അദ്ദേഹം ശ്രമിക്കുന്നത്‌. മോദിക്കെതിരെ എന്ത്‌ പറഞ്ഞാലും ചെയ്താലും അത്‌ വാര്‍ത്തയാകും. അദ്ദേഹം ഒരിക്കലും മോദിക്ക്‌ യോജിച്ച എതിരാളിയല്ല. 
സ്വന്തംലേഖിക

</TEXT>
</DOC>