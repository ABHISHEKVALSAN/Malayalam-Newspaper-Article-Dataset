<DOC>
<DOCNO>114060304957.utf8</DOCNO>
<TEXT>


           കേരള മുഖ്യമന്ത്രിയെ സ്വീകരിച്ച്‌ കേന്ദ്രം; ആവശ്യങ്ങളറിയിക്കാതെ ചാണ്ടി    

Tuesday 3 June 2014 11:02 am IST

ന്യൂദല്‍ഹി: സത്യപ്രതിജ്ഞാ ചടങ്ങില്‍നിന്നും വിട്ടുനിന്നതിന്റെ വിവാദങ്ങള്‍ മറന്ന്‌ കേരള മുഖ്യമന്ത്രി ഉമ്മന്‍ചാണ്ടിയെ പ്രധാനമന്ത്രി നരേന്ദ്രമോദി സ്വീകരിച്ചു. ഇന്നലെ രാവിലെ 11 മണിക്ക്‌ പ്രധാനമന്ത്രിയുടെ ഓഫീസില്‍ നടന്ന കൂടിക്കാഴ്ച തികച്ചും സൗഹാര്‍ദ്ദപരം മാത്രമായിരുന്നെന്ന്‌ മോദിയുടെ ഓഫീസ്‌ അറിയിച്ചു.
കേന്ദ്രസര്‍ക്കാര്‍ ചുമതല ഏറ്റെടുത്ത്‌ ദിവസങ്ങള്‍ മാത്രമേ ആയിട്ടുള്ളുവെന്നും ബജറ്റ്‌ സമ്മേളനത്തിന്‌ ശേഷം കേരളത്തിന്റെ ആവശ്യങ്ങള്‍ പ്രധാനമന്ത്രിക്ക്‌ നല്‍കുമെന്നും ഉമ്മന്‍ചാണ്ടി മാധ്യമപ്രവര്‍ത്തകരോട്‌ പറഞ്ഞു. സൗഹൃദ സന്ദര്‍ശനമാണ്‌ നടത്തിയതെന്നും ഉമ്മന്‍ചാണ്ടി പറഞ്ഞു. സത്യപ്രതിജ്ഞാ ചടങ്ങില്‍ പങ്കെടുക്കുന്നതിന്‌ കോണ്‍ഗ്രസ്‌ ഹൈക്കമാന്റിന്റെ വിലക്കില്ലായിരുന്നെന്നും മുഖ്യമന്ത്രി കൂട്ടിച്ചേര്‍ത്തു.
പശ്ചിമഘട്ട സംരക്ഷണവുമായി ബന്ധപ്പെട്ട കേരളത്തിന്റെ ആശങ്കകള്‍ അറിയിക്കുന്നതിനായി വനം-പരിസ്ഥിതി മന്ത്രി പ്രകാശ്‌ ജാവ്ദേക്കറെ കണ്ട മുഖ്യമന്ത്രിക്ക്‌ മികച്ച സ്വീകരണമാണ്‌ ലഭിച്ചത്‌. ഓഫീസിന്‌ പുറത്തേക്കിറങ്ങിവന്ന്‌ ഉമ്മന്‍ചാണ്ടിയെ സ്വീകരിച്ച ജാവ്ദേക്കര്‍ കൂടിക്കാഴ്ചയ്ക്ക്‌ ശേഷം പിരിയുമ്പോഴും മുഖ്യമന്ത്രിക്കൊപ്പം പുറത്തേക്കെത്തി. ജനങ്ങളുടെ ആശങ്ക പരിഹരിച്ചുകൊണ്ടു മാത്രമേ പശ്ചിമഘട്ട സംരക്ഷണ റിപ്പോര്‍ട്ട്‌ നടപ്പാക്കൂവെന്ന്‌ ഉമ്മന്‍ചാണ്ടിയുമായി നടത്തിയ കൂടിക്കാഴ്ചയ്ക്ക്‌ ശേഷം കേന്ദ്രമന്ത്രി പ്രകാശ്‌ ജാവ്ദേക്കര്‍ പറഞ്ഞു. 
സംസ്ഥാന ഭക്ഷ്യമന്ത്രി അനൂപ്‌ ജേക്കബ്‌ കേന്ദ്രഭക്ഷ്യ-പൊതുവിതരണ മന്ത്രി രാംവിലാസ്‌ പാസ്വാനുമായും കൂടിക്കാഴ്ച നടത്തി. 
    
</TEXT>
</DOC>