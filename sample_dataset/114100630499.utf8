<DOC>
<DOCNO>114100630499.utf8</DOCNO>
<TEXT>


           ജോയിസ് ജോര്‍ജ് എം.പി ആദിവാസികളെ മുന്‍ നിര്‍ത്തി രാഷ്ട്രീയം കളിക്കുന്നതായി ആക്ഷേപം    

Monday 6 October 2014 8:12 pm IST

        തൊടുപുഴ: അടിമാലി എളംപ്ലാശേരിയില്‍ കലുങ്ക് തകര്‍ത്തത് സന്ദര്‍ശിക്കാനെത്തിയ തിരുവഞ്ചൂര്‍ രാധാകൃഷ്ണനെ ജോയിസ് ജോര്‍ജ് എം.പി തടഞ്ഞ സംഭവം തന്നിഷ്ടപ്രകാരമുള്ളതായിരുന്നെന്ന് എളംപ്ലാശേരി ആദിവാസികുടിയിലെ കാണിക്കാരന്‍ രാജപ്പന്‍ പത്രസമ്മേളനത്തില്‍ അറിയിച്ചു. അടിമാലിയില്‍ നിന്ന് എം.പിക്കൊപ്പമെത്തിയവരാണ് മന്ത്രിയെ തടഞ്ഞതെന്നും അദ്ദേഹം പറഞ്ഞു.

എം.പിയും സംഘവും ആദിവാസികളെ മുന്‍ നിര്‍ത്തി രാഷ്ട്രീയം കളിക്കുകയായിരുന്നു. ഞങ്ങളുടെ ദുരിതം നേരിട്ടറിയാന്‍ എത്തിയ മന്ത്രിയെ തടഞ്ഞത് ആദിവാസികളെ അപമാനിക്കുന്നതിന് തുല്യമാണെന്നും അദ്ദേഹം പറഞ്ഞു. മന്ത്രിയെ വഴിയില്‍ തടഞ്ഞതു കൊണ്ട് പരിഹരിക്കാവുന്ന പ്രശ്‌നമല്ലായിരുന്നു ഇതെന്ന് എം.പി മനസിലാക്കണമായിരുന്നു. അതിന് പകരം സംഘര്‍ഷം സൃഷ്ടിക്കാനാണ് ശ്രമിച്ചതെന്നും ആദിവാസികള്‍ പറഞ്ഞു.

കേന്ദ്ര പരിസ്ഥിതി മന്ത്രാലയത്തിന്റെ അനുമതി വാങ്ങി റോഡ് നിര്‍മ്മാണം പൂര്‍ത്തിയാക്കുമെന്ന് തിരുവഞ്ചൂര്‍ രാധാകൃഷ്ണന്‍ ഉറപ്പ് നല്‍കിയതായും രാജപ്പന്‍ കാണി അറിയിച്ചു. പത്രസമ്മേളനത്തില്‍ മുന്‍കാണിക്കാരന്‍ ചെകിടന്‍, മനു, കനകമ്മ, സരസമ്മ, കാണിയമ്മ എന്നിവര്‍ പങ്കെടുത്തു.
    
</TEXT>
</DOC>