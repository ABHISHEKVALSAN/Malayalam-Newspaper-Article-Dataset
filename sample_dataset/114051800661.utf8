<DOC>
<DOCNO>114051800661.utf8</DOCNO>
<TEXT>


           സംസ്ഥാനം കടുത്ത വൈദ്യുതി നിയന്ത്രണത്തിലേക്ക്‌    

Sunday 18 May 2014 11:54 pm IST

        പത്തനംതിട്ട: സംസ്ഥാനത്തെ രണ്ടാമത്തെ ജല വൈദ്യുത പദ്ധതിയായ ശബരിഗിരി നിലയം അറ്റകുറ്റപ്പണികള്‍ക്കായി നാളെ മുതല്‍ അടച്ചിടുന്നത്‌ സംസ്ഥാനത്ത്‌ വൈദ്യുതി ക്ഷാമം സൃഷ്ടിച്ചേക്കും.
പെന്‍സ്റ്റോക്ക്‌ പൈപ്പുകളുടെ ബട്ടര്‍ഫ്ലൈ വാല്‍വുകള്‍ മാറുന്നതടക്കമുള്ള പുനരുദ്ധാരണ ജോലികള്‍ക്കായി 40 ദിവസത്തേക്കാണ്‌ വൈദ്യുതോല്‍പ്പാദനം നിര്‍ത്തിവെയ്ക്കുന്നത്‌. ഇതോടെ 340 മെഗാവാട്ട്‌ വൈദ്യുതിയുടെ കുറവാണ്‌ സംസ്ഥാനത്ത്‌ ഉണ്ടാവുക. അറ്റകുറ്റപ്പണികളുടെ മുന്നോടിയായി ഡാമുകളിലെ വെള്ളം പരമാവധി തുറന്ന്‌ വിട്ട്‌ വൈദ്യുതി ഉല്‍പ്പാദിപ്പിക്കുകയായിരുന്നു. പെന്‍സ്റ്റോക്ക്‌ പൈപ്പിലെ വാല്‍വിന്റെ ഭാഗത്തെ ചോര്‍ച്ച ക്രമാതീതമായി വര്‍ദ്ധിച്ചതിനെത്തുടര്‍ന്നാണ്‌ പ്രധാനമായും പുനരുദ്ധാരണം വേണ്ടിവന്നത്‌. 48 വര്‍ഷത്തിന്‌ ശേഷം നടക്കുന്ന പുനരുദ്ധാരണ പ്രവര്‍ത്തനങ്ങള്‍ക്കായി രണ്ടരക്കോടിയിലേറെ രൂപയാണ്‌ ചിലവ്‌. കഴിഞ്ഞവര്‍ഷം നടക്കേണ്ടിയിരുന്ന ജോലികള്‍ മഴ ശക്തമായതിനെതുടര്‍ന്ന്‌ നീട്ടിവെയ്ക്കുകയായിരുന്നു. നിലയത്തിന്റെ പ്രവര്‍ത്തനം നിര്‍ത്തിവെയ്ക്കുന്നതോടെ സംസ്ഥാനത്ത്‌ ലോഡ്ഷെഡിംഗ്‌ അടക്കമുള്ള വൈദ്യുതി നിയന്ത്രണം ഏര്‍പ്പെടുത്താന്‍ കെഎസ്‌ഇബി അധികൃതര്‍ നിര്‍ബന്ധിതമാകും. ഈവര്‍ഷം കാലവര്‍ഷം ശക്തിപ്പെട്ടില്ലെങ്കില്‍ കടുത്ത വൈദ്യുതി ക്ഷാമത്തിലേക്ക്‌ സംസ്ഥാനം നീങ്ങും. ഇതാണ്‌ ബോര്‍ഡ്‌ നേരിടുന്ന പ്രധാന വെല്ലുവിളി.
2008 ലെ പന്നിയാര്‍ ദുരന്തത്തിന്‌ ശേഷം നിയോഗിക്കപ്പെട്ട കമ്മിറ്റി ശബരിഗിരി പദ്ധതി സന്ദര്‍ശിച്ച്‌ നല്‍കിയ റിപ്പോര്‍ട്ടിന്റെ അടിസ്ഥാനത്തിലാണ്‌ വാല്‍വുകള്‍ മാറ്റുന്നതടക്കമുള്ള പുനരുദ്ധാരണ ജോലികള്‍ക്ക്‌ തീരുമാനമായത്‌. ശബരിഗിരി നിലയം അടയ്ക്കുന്നതോടെ ഇതിന്‌ അനുബന്ധമായി പ്രവര്‍ത്തിക്കുന്ന അഞ്ച്‌ ചെറുകിട വൈദ്യുതി പദ്ധതികളുടെ പ്രവര്‍ത്തനവും പ്രതിസന്ധിയിലാകും. കക്കാട്‌, പെരുനാട്‌, എന്നിവിടങ്ങളിലെ കെഎസ്‌ഇബി നിലയങ്ങളും അള്ളുങ്കല്‍, കാരിക്കയം, മണിയാര്‍ എന്നിവിടങ്ങളിലെ സ്വകാര്യ വൈദ്യുതോല്‍പാദനകേന്ദ്രങ്ങളുമാണ്‌ പ്രതിസന്ധിയിലാകുന്നത്‌. ഇതിന്‌ പുറമേ നിരവധി ജലവിതരണ പദ്ധതികളുടെ പ്രവര്‍ത്തനവും നാമമാത്രമാകും.
സ്വന്തം ലേഖകന്‍

</TEXT>
</DOC>