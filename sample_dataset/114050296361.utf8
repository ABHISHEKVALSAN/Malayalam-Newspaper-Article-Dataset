<DOC>
<DOCNO>114050296361.utf8</DOCNO>
<TEXT>


           മാറാട്‌: കേരളത്തിലെ ആദ്യ ഭീകരാക്രമണം- അന്വേഷണ ഉദ്യോഗസ്ഥന്‍    

Friday 2 May 2014 10:39 pm IST

കോഴിക്കോട്‌: മാറാട്‌ കൂട്ടക്കൊല ഒരു വര്‍ഗീയ സംഘര്‍ഷമല്ല. കേരളത്തിലെ ആദ്യ ഭീകരാക്രമണമായിരുന്നുവെന്ന്‌ ഗൂഢാലോചന അന്വേഷിക്കുന്ന പ്രത്യേക സംഘത്തിന്റെ മുന്‍ മേധാവി റിട്ട. എസ്‌.പി. സി.എം. പ്രദീപ്‌ കുമാര്‍ വെളിപ്പെടുത്തി. കോഴിക്കോട്ട്‌ സംഘടിപ്പിച്ച്‌ മാറാട്‌ അനുസ്മരണസമ്മേളനത്തില്‍ മുഖ്യാതിഥിയായി പങ്കെടുത്ത്‌ സംസാരിക്കുകയായിരുന്നു അദ്ദേഹം. ആഗോളതീവ്രവാദ പ്രവര്‍ത്തനവും വര്‍ഗ്ഗീയതയും തമ്മില്‍ ബന്ധമില്ല. എട്ടുപേരെ കൊലപ്പെടുത്തുന്നതിലൂടെ വ്യാപകമായ കലാപത്തിനായിരുന്നു ആസൂത്രണം നടത്തിയത്‌. അതിനുള്ള എല്ലാ തയാറെടുപ്പുകളും പൂര്‍ത്തിയായിരുന്നു. മലബാര്‍ മേഖലയിലാകെ വ്യാപക കലാപങ്ങള്‍ നടത്താനുള്ള ആസൂത്രിത സജ്ജീകരണങ്ങള്‍ ആണ്‌ അന്ന്‌ ഉണ്ടായത്‌. ഇതേ രീതിയിലുള്ള മറ്റൊരു ആസൂത്രിത ശ്രമമായിരുന്നു നാദാപുരത്തെ നരിക്കാട്ടേരി സ്ഫോടനവും. ബോംബു നിര്‍മാണത്തിനടെ 5 പേര്‍ കൊല്ലപ്പെട്ട സംഭവത്തിന്റെ ആസൂത്രണം ഗള്‍ഫിലാണ്‌ നടന്നത്‌. സംഘര്‍ഷമുണ്ടാക്കി ഗള്‍ഫിലേക്ക്‌ തന്നെതിരിച്ചു പോവാന്‍ പദ്ധതിയിട്ട്‌ സംഘം വഴിമദ്ധ്യേ കൊയിലാണ്ടിയില്‍ നിന്ന്‌ തിരിച്ചുപോവുകയായിരുന്നു. ബോംബ്‌ അബദ്ധത്തില്‍ പൊട്ടി 5 പേര്‍ മരിച്ചതിനെത്തുടര്‍ന്നായിരുന്നു ഇത്‌. ഈ അന്വേഷണവും എവിടെയുമെത്തിയിട്ടില്ല. 
ജുഡീഷ്യല്‍ കമ്മീഷന്റെ നിഗമനങ്ങളെ ശരിവെക്കുന്ന തരത്തിലുള്ള തെളിവുകളാണ്‌ തന്റെ നേതൃത്വത്തിലുള്ള അന്വേഷണസംഘത്തിന്‌ കണ്ടെത്താനായതെന്ന്‌ സിഎം പ്രദീപ്‌ കുമാര്‍ പറഞ്ഞു. മലബാര്‍ മേഖലയിലെ സ്ഫോടനവുമായി ബന്ധപ്പെട്ട നിരവധി കേസുകളിലെ ഫയലുകള്‍ അപ്രത്യക്ഷമായിരിക്കുന്നു. പല പോലീസു സ്റ്റേഷനുകളില്‍ നിന്നാണ്‌ ഇവ നഷ്ടപ്പെട്ടിരിക്കുന്നത്‌. ഒരു ഫയല്‍ കോടതിയില്‍ നിന്നുതന്നെയാണ്‌ നഷ്ടമായിരിക്കുന്നത്‌. അന്വേഷണം തുടരാന്‍ കഴിയാത്ത സാഹചര്യമാണ്‌ ഫയലുകളുടെ തിരോധാനം ഉണ്ടാക്കിയിരിക്കുന്നത്‌. ഒരേ രീതിയില്‍ പല സ്റ്റേഷനുകളിലെ ഫയലുകള്‍ നഷ്ടമായതിന്‌ പിന്നില്‍ ഒരേ ശക്തികളാണ്‌ ഇതിന്‌ പിന്നില്‍ പ്രവര്‍ത്തിക്കുന്നുവെന്നാണ്‌ കരുതേണ്ടിയിരിക്കുന്നത്‌.
അന്വേഷണവുമായി ബന്ധപ്പെട്ട്‌ കൈതപ്രം ദാമോദരന്‍ നമ്പൂതിരിയെ ചോദ്യം ചെയ്തത്‌ വലിയ വിവാദമായി. പാക്‌ നടനെ നായകനാക്കി കൈതപ്രം സിനിമയെടുക്കാന്‍ ശ്രമിച്ചിരുന്നു.നായകന്‍ എങ്ങിനെ എത്തിയെന്ന്‌ കൈതപ്രത്തിന്‌ പോലും വ്യക്തമാക്കാന്‍കഴിഞ്ഞില്ല. മമ്മൂട്ടിയടക്കം പങ്കെടുത്ത പരിപാടിയില്‍ വെച്ച്‌ ദുബായില്‍ നിന്നാണ്‌ ഇതിന്റെ ശ്രമങ്ങള്‍ ആരംഭിക്കുന്നത്‌. മുംബൈ സിനിമരംഗത്തെ പ്രമുഖര്‍ക്ക്‌ ദാവൂദ്‌ ഇബ്രാഹിമുമായി ബന്ധമുള്ളത്‌ പോലെ മലയാള സിനിമയിലെ ചിലര്‍ക്കും പാക്‌ ബന്ധമുണ്ടോ എന്ന്‌ അന്വേഷിക്കണം അദ്ദേഹം പറഞ്ഞു.
ക്രൈംബ്രാഞ്ച്‌ മേധാവി എഡിജിപി വിന്‍സന്റ്‌ എം. പോള്‍ പോലും അറിയാതെയാണ്‌ തന്റെ ട്രാന്‍സ്ഫര്‍ ഉണ്ടായത്‌. 15 മാസക്കാലത്ത്‌ 6 ട്രാന്‍സ്ഫറുകളാണ്‌ സര്‍വ്വീസിന്റെ അവസാനകാലത്ത്‌ തനിക്കുണ്ടായത്‌ അദ്ദേഹം പറഞ്ഞു.
    
</TEXT>
</DOC>