<DOC>
<DOCNO>114073018941.utf8</DOCNO>
<TEXT>


           പയ്യോളി മനോജ് വധം: കേസ് അട്ടിമറിക്കാന്‍ ആഭ്യന്തരവകുപ്പും സിപിഎമ്മും ഒന്നിക്കുന്നു    

Wednesday 30 July 2014 9:50 pm IST

കോഴിക്കോട്: ബിഎംഎസ് നേതാവ് സി.ടി. മനോജിന്റെ കൊലപാതകക്കേസ് കോണ്‍ഗ്രസും സിപിഎമ്മും സംയുക്തമായി അട്ടിമറിക്കുകയാണെന്ന് ബിജെപി ദേശീയ സെക്രട്ടറി പി.കെ. കൃഷ്ണദാസ് വാര്‍ത്താസമ്മേളനത്തില്‍ പറഞ്ഞു. പ്രോസിക്യൂഷനും ക്രൈംബ്രാഞ്ചും പ്രതിഭാഗവും ഒന്നിച്ച് ചേര്‍ന്ന അപൂര്‍വ്വങ്ങളില്‍ അപൂര്‍വ്വവും അപകടകരവുമായ സ്ഥിതിവിശേഷമാണ് ഉണ്ടായിരിക്കുന്നത്. 
നീതിന്യായവ്യവസ്ഥയുടെ മരണമണി മുഴങ്ങുകയാണ് ഈ നിലപാടിലൂടെ. പോലീസ് ഫയല്‍ ചെയ്ത കുറ്റപത്രത്തിന്റെ അടിസ്ഥാനത്തില്‍ വിചാരണ നടത്തി കുറ്റക്കാരെ ശിക്ഷിക്കണം. ഗൂഢാലോചനയില്‍ പങ്കാളികളായവരെ കണ്ടെത്തി അവരെയും നീതിന്യായവ്യവസ്ഥയുടെ മുമ്പാകെ കൊണ്ടുവരണം. അദ്ദേഹം ആവശ്യപ്പെട്ടു.
 കുറ്റപത്രത്തിലെ 14 പ്രതികളെയും സാക്ഷികളായ മനോജിന്റെ അമ്മയും ഭാര്യയും തിരിച്ചറിഞ്ഞതാണ്. ഇവരെ കൂടാതെ ഗൂഢാലോചനയിലുള്‍പ്പെട്ടവരെക്കുറിച്ച് കൂടി അന്വേഷിക്കണമെന്നാണ് മനോജിന്റെ അമ്മ അന്നത്തെ ആഭ്യന്തര മന്ത്രി തിരുവഞ്ചൂര്‍ രാധാകൃഷ്ണനോട് രേഖാമൂലം ആവശ്യപ്പെട്ടത്. തുടര്‍ന്ന് സര്‍ക്കാര്‍ ക്രൈംബ്രാഞ്ച് അന്വേഷണം ഏര്‍പ്പെടുത്തുകയും അന്വേഷണ ഉദ്യോഗസ്ഥനായ ഇ.പി. പൃഥ്വീരാജന്‍ ഒരന്വേഷണവും നടത്താതെ സിബിഐ അന്വേഷണം ആവശ്യപ്പെടുകയുമാണ് ചെയ്തത്. കേസില്‍ നിലവിലുള്ള പ്രതികളെ സംരക്ഷിക്കുന്ന നിലപാടാണ് ഇദ്ദേഹം കൈക്കൊണ്ടത്. കേസിന്റെ വിചാരണ ആരംഭിക്കാനിരിക്കെയാണ് ഇദ്ദേഹത്തിന്റെ സംശയകരമായ ഇടപെടില്‍ ഉണ്ടായത്. മനോജിന്റെ അമ്മ സിബിഐ അന്വേഷണം ആവശ്യപ്പെട്ടുവെന്ന ഗുരുതരമായ കളവും പൃഥ്വീരാജന് സത്യവാങ്മൂലത്തില്‍ ഉള്‍പ്പെടുത്തി കോടതിയെ തെറ്റിദ്ധരിപ്പിച്ചു.
സിബിഐ അന്വേഷണ ഹരജി കോടതി തള്ളിയിട്ടും പയ്യോളിയിലെ മറ്റൊരു സിഐടിയു പ്രവര്‍ത്തകന്‍ സാജിദ് ഇതേ ആവശ്യമുന്നയിച്ച് പൊതുതാല്പര്യഹരജിയുമായി ഹൈക്കോടതിയെ സമീപിച്ചിരിക്കുന്നു. പ്രതികളെ രക്ഷിക്കാനുള്ള തന്ത്രവുമായി ഗീബല്‍സിനെ വെല്ലുന്ന നുണയാണ് സിപിഎം സാജിദിലൂടെ കോടതിയില്‍ പറഞ്ഞിരിക്കുന്നത്. പ്രതികളെ രക്ഷിക്കാനുള്ള സിപിഎമ്മിന്റെ അടവാണിത്.
ആഭ്യന്തരവകുപ്പും ഡയറക്ടര്‍ ജനറല്‍ ഓഫ് പ്രോസിക്യൂഷനും സിപിഎമ്മിന് വേണ്ടിയാണ് നിലകൊള്ളുന്നത്. വന്‍ സ്വാധീനവും പണമിടപാടും ഇക്കാര്യത്തില്‍ ഉണ്ടായിട്ടുണ്ട്. സത്യത്തെ തമസ്‌കരിച്ച് പ്രോസിക്യൂഷന്‍ പ്രതിഭാഗം ചേര്‍ന്നിരിക്കുന്ന അപടകകരമായ പ്രവണതയാണ്. കെ.ടി. ജയകൃഷ്ണന്‍ മാസ്റ്റര്‍, ടി.പി. ചന്ദ്രശേഖരന്‍ വധക്കേസുകളിലും മാറാട് കേസിലും അനുവര്‍ത്തിച്ചതിന്റെ ആവര്‍ത്തനമാണ് ഇവിടെ നടന്നിരിക്കുന്നത്.
സിപിഎം തയ്യാറാക്കിയ തിരക്കഥയാണ് പ്രോസിക്യൂഷനും ആഭ്യന്തര വകുപ്പും നടപ്പാക്കുന്നത്. കൊല്ലപ്പെട്ട മനോജിന്റെ അമ്മയും ഭാര്യയും ആവശ്യപ്പെടാത്ത ഒരു കാര്യത്തില്‍ യഥാര്‍ത്ഥ കുറ്റവാളികള്‍ക്ക് സഹായകരമാവുന്ന നിലാടാണ് സര്‍ക്കാര്‍ സ്വീകരിച്ചിരിക്കുന്നത്. കേസ് അട്ടിമറിച്ച ക്രൈംബ്രാഞ്ച് ഉദ്യോഗസ്ഥനെതിരെ നടപടിയെടുക്കണം. നീതി നടപ്പിലാക്കാന്‍ ബിജെപി പ്രത്യക്ഷമായ സമര പരിപാടികളിലേക്ക് നീങ്ങുകയാണ്. അദ്ദേഹം പറഞ്ഞു. ബിജെപി ജില്ലാ പ്രസിഡന്റ് പി. രഘുനാഥ്, കൊയിലാണ്ടി മണ്ഡലം ജനറല്‍ സെക്രട്ടറി കെ. ഫല്‍ഗുനന്‍ എന്നിവരും പത്രസമ്മേളനത്തില്‍ പങ്കെടുത്തു.
    
</TEXT>
</DOC>