<DOC>
<DOCNO>114021074928.utf8</DOCNO>
<TEXT>


           മെയ്യപ്പന്‍ കുറ്റക്കാരനെന്ന്‌ അന്വേഷണ കമ്മീഷന്‍    

Monday 10 February 2014 10:12 pm IST

ന്യൂദല്‍ഹി: ഐപിഎല്‍ വാതുവയ്പ്പ്‌ കേസില്‍ ചെന്നൈ സൂപ്പര്‍ കിംഗ്സ്‌ ഉടമയും ബിസിസിഐ അദ്ധ്യക്ഷന്‍ എന്‍. ശ്രീനിവാസന്റെ മരുമകനുമായ ഗുരുനാഥ്‌ മെയ്യപ്പന്‍ കുറ്റക്കാരനാണെന്ന്‌ സുപ്രീംകോടതി നിയോഗിച്ച ജുഡീഷ്യല്‍ അന്വേഷണ കമ്മീഷന്‍ കണ്ടെത്തി. വാതുവെയ്പ്പ്‌ നടന്നത്‌ മെയ്യപ്പന്റെ അറിവോടെയാണെന്നാണ്‌ മുന്‍ പഞ്ചാബ്‌ ചീഫ്‌ ജസ്റ്റിസ്‌ മുകുള്‍ മുദ്ഗലിന്റെ നേതൃത്വത്തിലുള്ള മൂന്നംഗ സമിതിയുടെ കണ്ടെത്തല്‍. ഐപിഎല്‍ ലേലത്തിന്‌ രണ്ടു ദിവസം മാത്രം അവശേഷിക്കെ കോടതിയില്‍ സമര്‍പ്പിച്ച അന്വേഷണ റിപ്പോര്‍ട്ട്‌ ചെന്നൈ സൂപ്പര്‍ കിംഗ്സ്‌ ഉടമകളെ പ്രതിരോധത്തിലാക്കി.
ഐപിഎല്‍ ഒത്തുകളിയില്‍ മെയ്യപ്പന്റെ പങ്കിനെപ്പറ്റി കൂടുതല്‍ അന്വേഷണം ആവശ്യമാണെന്ന്‌ സുപ്രീംകോടതിയില്‍ സമര്‍പ്പിച്ച അന്വേഷണ റിപ്പോര്‍ട്ടില്‍ ആവശ്യപ്പെടുന്നു. മെയ്യപ്പന്റെ ചെന്നൈ സൂപ്പര്‍ കിംഗ്സുമായുള്ള ബന്ധം വ്യക്തമാണ്‌. ടീമുമായി മെയ്യപ്പന്‌ യാതൊരു ബന്ധവുമില്ലെന്ന എന്‍. ശ്രീനിവാസന്റെ പ്രസ്താവന തെറ്റാണ്‌. ഒരേ സമയം ബിസിസിഐ അദ്ധ്യക്ഷനും ഫ്രാഞ്ചൈസി ഉടമയുമായിരിക്കുന്ന ശ്രീനിവാസന്റെ നടപടി ശരിയല്ല. ഇക്കാര്യങ്ങളെല്ലാം സുപ്രീംകോടതി പരിഗണിക്കണം. രാജസ്ഥാന്‍ റോയല്‍സിനെതിരായ ആരോപണങ്ങളെ കുറിച്ച്‌ കൂടുതല്‍ അന്വേഷണം നടത്താന്‍ സമിതിക്കു സാധിച്ചിട്ടില്ല. അതിനാല്‍ റോയല്‍സ്‌ ഉടമ രാജ്‌ കുണ്ട്രയ്ക്കെതിരെ തുടര്‍ അന്വേഷണം വേണമെന്നും റിപ്പോര്‍ട്ടില്‍ പറയുന്നു. 
ക്രിക്കറ്റിലെ വാതുവെയ്പ്പ്‌ തടയാന്‍ പത്ത്‌ നിര്‍ദ്ദേശങ്ങളും സമിതി മുന്നോട്ടുവെച്ചിട്ടുണ്ട്‌. മുന്‍ താരങ്ങളായ സച്ചിന്‍ ടെന്‍ഡുല്‍ക്കര്‍, സൗരവ്‌ ഗാംഗുലി, രാഹുല്‍ ദ്രാവിഡ്‌, അനില്‍ കുംബ്ലെ, വെങ്കിടേഷ്‌ പ്രസാദ്‌, വിവിഎസ്‌ ലക്ഷ്മണ്‍ എന്നിവര്‍ വാതുവെയ്പ്പിലും ഒത്തുകളിയിലുമൊക്കെ ചെന്നുപെടാതിരിക്കാന്‍ സഹായകമാകുന്ന തരത്തില്‍ യുവതാരങ്ങള്‍ക്ക്‌ ബോധവത്കരണം നല്‍കണം. സായുധ സേനകളില്‍ നിന്നും പോലീസില്‍ നിന്നും വിരമിച്ച കൂടുതല്‍ ഉദ്യോഗസ്ഥരെ ക്രിക്കറ്റ്‌ രംഗത്തെ അഴിമതിയും മോശം പ്രവണതകളും തടയുന്നതിനായി ബിസിസിഐ നിയോഗിക്കണമെന്നും നിര്‍ദേശമുണ്ട്‌.
മെയ്യപ്പനേയും മറ്റുള്ളവരേയും കുറ്റവിമുക്തരാക്കിയ ബിസിസിഐയുടെ രണ്ടംഗ ജുഡീഷ്യല്‍ സമിതി റിപ്പോര്‍ട്ടിനെതിരെ ബീഹാര്‍ ക്രിക്കറ്റ്‌ അസോസിയേഷന്‍ നല്‍കിയ ഹര്‍ജിയിലാണ്‌ മുദ്ഗലിന്റെ നേതൃത്വത്തിലുള്ള അന്വേഷണ സമിതിയെ സുപ്രീംകോടതി നിയോഗിച്ചത്‌. നാലുമാസം കൊണ്ടാണ്‌ അന്വേഷണ സമിതി റിപ്പോര്‍ട്ട്‌ സമര്‍പ്പിച്ചിരിക്കുന്നത്‌. 
    
</TEXT>
</DOC>