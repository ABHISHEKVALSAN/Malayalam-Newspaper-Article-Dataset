<DOC>
<DOCNO>114012169945.utf8</DOCNO>
<TEXT>


           ദല്‍ഹിയില്‍ ആപ്പ് പ്രവര്‍ത്തകരും പൊലീസും തമ്മില്‍ ഏറ്റുമുട്ടല്‍    

Tuesday 21 January 2014 4:08 pm IST

ന്യൂദല്‍ഹി: മൂന്നു പൊലീസുകാരെ സസ്‌പെന്‍ഡ് ചെയ്യണമെന്ന് ആവശ്യപ്പെട്ട് ആം ആദ്മി പാര്‍ട്ടി മുഖ്യമന്ത്രി അരവിന്ദ് കേജ്‌രിവാളിന്റെ നേതൃത്വത്തില്‍ നടത്തുന്ന സമരം അക്രമത്തിലേക്ക് വഴിമാറുന്നു.

പാര്‍ലമെന്റിനു മുന്നിലുള്ള വഴിയില്‍ പ്രവര്‍ത്തകര്‍ പൊലീസുമായി ഏറ്റുമുട്ടി. സമരക്കാരെ തടയാന്‍ റെയില്‍ ഭവനു മുന്നില്‍ സ്ഥാപിച്ച ബാരിക്കേഡുകള്‍ പ്രവര്‍ത്തകര്‍ തകര്‍ത്തതോടെയാണ് സംഘര്‍ഷം ആരംഭിച്ചത്.

റെയ്‌സീന റോഡിലെ ബാരിക്കേഡുകള്‍ പ്രവര്‍ത്തകര്‍ തകര്‍ക്കാന്‍ ശ്രമിച്ചതോടെ പൊലീസ് ലാത്തിവീശി. അതിനിടെ പൊലീസിനു നേരെ കല്ലേറുമുണ്ടായി.

ബാരിക്കേഡുകള്‍ മറിച്ചിട്ട പ്രവര്‍ത്തകര്‍ പൊലീസുമായി വാക്കു തര്‍ക്കത്തിലും ഏര്‍പ്പെട്ടു. സംഘര്‍ഷത്തിനിടെ ഒരു പൊലീസുകാരന് പരിക്കേറ്റിട്ടുണ്ട്. അതേസമയം പൊലീസിന്റെ മര്‍ദ്ദനത്തില്‍ നാലു പ്രവര്‍ത്തകര്‍ക്ക് പരിക്കേറ്റതായും അതില്‍ മൂന്നു പേര്‍ ഗുരുതര നിലയിലാണെന്നും ആം ആദ്മി നേതാക്കള്‍ പറഞ്ഞു.
    
</TEXT>
</DOC>