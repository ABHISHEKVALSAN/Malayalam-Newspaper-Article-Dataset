<DOC>
<DOCNO>114052703232.utf8</DOCNO>
<TEXT>


           നൈജീരിയന്‍ പെണ്‍കുട്ടികളെ ഒളിപ്പിച്ച സ്ഥലം കണ്ടെത്തിയെന്ന് സൈന്യം    

Tuesday 27 May 2014 12:22 pm IST

അബൂജ: ബൊക്കോഹറാം ഭീകരര്‍ തട്ടിക്കോണ്ടുപോയ നൈജീരിയന്‍ പെണ്‍കുട്ടികളെ ഒളിപ്പിച്ചിരിക്കുന്ന സ്ഥലം കണ്ടെത്തിയതായി നൈജീരിയന്‍ സൈന്യം. കുട്ടികളെ സുരക്ഷിതമായി എത്തിക്കാനാണ് തങ്ങളുടെ ശ്രമമെന്ന് സൈന്യം വ്യക്തമാക്കി.

സൈനിക നടപടിയില്ലാതെ മധ്യസ്ഥശ്രമം നടത്തി പെണ്‍കുട്ടികളെ മോചിപ്പിക്കാനാണ് സൈന്യം ശ്രമിക്കുന്നതെന്നും വിവരങ്ങളുണ്ട്. അതേസമയം പെണ്‍കുട്ടികള്‍ക്കു പകരം ഭീകരരെ വിട്ടയക്കാന്‍ കഴിയില്ലെന്ന് നൈജീരിയന്‍ പ്രസിഡന്റ് ഗുഡ് ലക്ക് ജോനാഥന്‍ അറിയിച്ചിരുന്നു.

പെണ്‍കുട്ടികളെ കണ്ടെത്താനായി യുഎസ്, ബ്രിട്ടന്‍, ഫ്രഞ്ച്, ഇസ്രായേല്‍ തുടങ്ങിയ രാജ്യങ്ങളും സഹായത്തിനെത്തിയിട്ടുണ്ട്. ഏപ്രില്‍ 15നാണ് ബൊക്കോ ഹറാം ഭീകരര്‍ ചിബോക്കിനിലെ സ്‌കൂളില്‍ നിന്ന് 300 ഓളം പെണ്‍കുട്ടികളെ തട്ടിക്കോണ്ടു പോയത്.
    
</TEXT>
</DOC>