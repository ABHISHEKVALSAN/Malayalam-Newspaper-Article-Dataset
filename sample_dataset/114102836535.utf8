<DOC>
<DOCNO>114102836535.utf8</DOCNO>
<TEXT>


           പീഡനം ഭയന്ന് ഒളിച്ചോട്ടം; പീഡനാലയത്തില്‍  തിരിച്ചുകയറ്റം    

Tuesday 28 October 2014 11:17 pm IST

        കൊച്ചി: മുസ്ലീം അനാഥാലയത്തിലെ പീഡനം സഹിക്കാതെ അന്തേവാസികളായ കുട്ടികള്‍ ഓടിരക്ഷപ്പെടാന്‍ ശ്രമിച്ചു. തുടര്‍ന്ന് പോലീസും ഓര്‍ഫനേജ് അധികൃതരും ചേര്‍ന്ന് ഇവരെ പിടികൂടി ബലമായി അനാഥാലയത്തിലേക്ക് മടക്കിക്കൊണ്ടുപോയി. കൊച്ചി കറുകപ്പള്ളി ഉമ്മുല്‍ ഖുദ ഓര്‍ഫനേജിലെ അന്തേവാസികളും ഇടപ്പള്ളി ഫയാസ് ഗേള്‍സ് സ്‌കൂളിലെ എട്ടാംക്ലാസ് വിദ്യാര്‍ത്ഥിനികളുമായ രണ്ട് കുട്ടികളാണ് ഇന്നലെ നാലുമണിയോടെ രക്ഷപ്പെടാന്‍ ശ്രമിച്ചത്.

സ്‌കൂള്‍ വിട്ട സമയത്ത് ഓര്‍ഫനേജിലേക്ക് മടങ്ങാതെ ഇവര്‍ മറ്റ് കുട്ടികളോടൊപ്പം അഞ്ചുമന ദേവീ ക്ഷേത്രത്തിന് സമീപത്തെത്തുകയായിരുന്നു. ദുരൂഹസാഹചര്യത്തില്‍ ഇവരെ കണ്ട പരിസരവാസികള്‍ ചോദ്യംചെയ്തതോടെയാണ് ഓര്‍ഫനേജില്‍ നിന്ന് ഇറങ്ങിപ്പോയവരാണെന്ന് മനസിലായത്. തുടര്‍ന്ന് പോലീസിനെ അറിയിക്കുകയായിരുന്നു. പോലീസ് എത്തിയതിനു പിന്നാലെ ഓര്‍ഫനേജ് അധികൃതരും സ്ഥലത്തെത്തി. കടുത്ത പീഡനമാണ് ഓര്‍ഫനേജില്‍ നടക്കുന്നതെന്നും ഇനി അങ്ങോട്ട് മടങ്ങാനില്ലെന്നും കുട്ടികള്‍ പറഞ്ഞെങ്കിലും ഓര്‍ഫനേജ് അധികൃതര്‍ ഇവരെ ബലമായി വാഹനത്തില്‍ കയറ്റിക്കൊണ്ടുപോവുകയായിരുന്നു. പാലാരിവട്ടം എസ്‌ഐയുടെ നേതൃത്വത്തിലെ പോലീസ് സംഘം സ്ഥലത്തുണ്ടായിരുന്നെങ്കിലും ഇടപെട്ടില്ല എന്നാക്ഷേപമുണ്ട്.

അതേസമയം, കുട്ടികളെ ഹാജരാക്കാന്‍ ചൈല്‍ഡ് വെല്‍ഫെയര്‍ കമ്മറ്റിപോലീസിന് നിര്‍ദേശം നല്‍കി. ഉമ്മുല്‍ ഖുദ അനാഥാലയത്തെക്കുറിച്ച് ഇതിനുമുമ്പും പരാതികള്‍ഉയര്‍ന്നിട്ടുണ്ട്. കഴിഞ്ഞമാസം എളമക്കര പോലീസ് ഇവിടെ റെയ്ഡ് നടത്തിയിരുന്നു. അധികൃതര്‍ നല്‍കിയ ലിസ്റ്റില്‍ ഉള്ളതിലുമധികംപേര്‍ ഇവിടെ താമസിക്കുന്നതായി പോലീസ് കണ്ടെത്തുകയും ചെയ്തു. എന്നാല്‍ തുടര്‍ നടപടികളൊന്നുമുണ്ടായില്ല. അടിസ്ഥാനസൗകര്യങ്ങള്‍ ഒന്നുമില്ലാതെയാണ് അനാഥാലയം പ്രവര്‍ത്തിക്കുന്നതെന്നും നിലവാരം കുറഞ്ഞ ഭക്ഷണമാണ് അന്തേവാസികള്‍ക്ക് നല്‍കുന്നതെന്നമുള്ള പരാതിയുമുണ്ട്. പക്ഷേ, സമ്മര്‍ദ്ദങ്ങളെത്തുടര്‍ന്ന് പോലീസിന് നടപടി സ്വീകരിക്കാനാകുന്നില്ല.
    
</TEXT>
</DOC>