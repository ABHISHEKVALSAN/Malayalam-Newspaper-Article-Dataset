<DOC>
<DOCNO>114110538354.utf8</DOCNO>
<TEXT>


           പാഠപുസ്തകങ്ങളില്ലാതെ സര്‍ക്കാര്‍ സ്‌കൂളുകള്‍    

Wednesday 5 November 2014 12:46 am IST

        കൊച്ചി: വിദ്യാഭ്യാസവകുപ്പിന്റെ അനാസ്ഥ അധ്യാപകരെയും വിദ്യാര്‍ഥികളെയും രക്ഷിതാക്കളെയും ആശങ്കയിലാഴ്ത്തുന്നു. ക്രിസ്മസ് പരീക്ഷ അടുത്തിട്ടും രണ്ടാം ഭാഗം പാഠപുസ്തകങ്ങള്‍ ഇനിയും എത്തിട്ടില്ല. അദ്ധ്യയന വര്‍ഷത്തിന്റെ പകുതിമുതല്‍ പഠിപ്പിച്ചുതുടങ്ങേണ്ട പുസ്തകങ്ങളാണ് ഇതുവരെയും എത്താതത്.

മെയില്‍ ആരംഭിച്ച ഒന്നാംഭാഗം പുസ്തകവിതരണം ഇതുവരെ പൂര്‍ത്തിയാക്കാന്‍ സര്‍ക്കാരിനു സാധിച്ചിട്ടില്ല. എട്ടാംതരം ഇംഗ്ലീഷ് മീഡിയത്തിലെ സാമൂഹ്യപാഠപുസ്തകം ഇതുവരെ കിട്ടിയിട്ടില്ല. പുസ്തക വിതരണത്തിലെ അപാകതയും, എണ്ണത്തിലുള്ള കുറവുമാണ് പുസ്തകങ്ങള്‍ എല്ലാ വിദ്യാര്‍ഥികള്‍ക്കും എത്തിക്കാന്‍ സാധിക്കാത്തത്. സംസ്ഥാനത്തെ 12,323 സര്‍ക്കാര്‍ എയ്ഡഡ്, അണ്‍ എയ്ഡഡ് സ്‌കൂളുകളിലെ 42 ലക്ഷം വിദ്യാര്‍ഥികളുടെ എണ്ണം കണക്കാക്കിയാണ് ആദ്യഭാഗം പുസ്തകങ്ങള്‍ അച്ചടിച്ചത്.സ്‌കൂള്‍ സൊസൈറ്റികള്‍ വഴിയാണ് പുസ്തകങ്ങള്‍ കുട്ടികള്‍ക്ക് ലഭിക്കുന്നത്. സര്‍ക്കാര്‍, എയ്ഡഡ് വിദ്യാലയങ്ങളില്‍ ഒന്നുമുതല്‍ എട്ടുവരെ ക്ലാസുകളിലെ കുട്ടികള്‍ക്ക് എസ്എസ്എ പദ്ധതിപ്രകാരം പാഠപുസ്തകങ്ങള്‍ സൗജന്യമാണ്.

രണ്ടാംഭാഗം പുസ്തകവിതരണം എന്നു തുടങ്ങുമെന്നു പറയാന്‍പോലും കഴിയാത്ത അവസ്ഥയിലാണ് അധികൃതര്‍. ഒന്ന്, മൂന്ന്, അഞ്ച്, ഏഴ് ക്ലാസുകളിലേക്കാണ് പുതുക്കിയ സിലബസ് പ്രകാരം തയ്യാറാക്കിയ പുസ്തകങ്ങള്‍ എത്തിക്കേണ്ടത്. ഈ സിലബസ് മാറ്റം വേണ്ടത്ര മുന്നൊരുക്കമോ ദീര്‍ഘവീക്ഷണമോ ഇല്ലാതെയാണെന്നണ് അധ്യാപകരുടെ ആരോപണം. പൊതുവിദ്യാഭ്യാസവകുപ്പ് പുറത്തിറക്കിയ സ്‌കീം ഓഫ് വര്‍ക്ക് പ്രകാരം പത്താംതര പാഠപുസ്തകങ്ങള്‍ ഡിസംബറിലെ പരീക്ഷക്കു മുന്‍പ് പഠിപ്പിച്ചുതീര്‍ക്കേണ്ടതാണ്. അതിനാല്‍ സ്‌കൂളുകളില്‍നിന്ന് ലഭിക്കുന്ന നോട്ടുകളെയും ക്ലാസില്‍ കേട്ട പാഠങ്ങളെയും ആശ്രയിച്ചാണ് കുട്ടികള്‍ ഇപ്പോള്‍ പഠിക്കുന്നത്. ഒന്നുമുതല്‍ 10 വരെ ക്ലാസുകള്‍ക്ക് എസ്എസ്എല്‍സി പരീക്ഷയുടെ ഭാഗമായി ഫെബ്രുവരിവരെയാണ് ക്ലാസ് നടക്കുന്നത്.

രണ്ടാംഭാഗ പുസ്തകവിതരണം ഇനിയും വൈകിയാല്‍ അത് അധ്യാപകരെയും വിദ്യാര്‍ഥികളെയും പ്രതികൂലമായി ബാധിക്കും. കേരള ബുക്‌സ് ആന്‍ഡ് പബ്ലിഷിങ് സൊസൈറ്റിക്കാണ് പുസ്തകത്തിന്റെ അച്ചടി ചുമതല. തപാല്‍ വകുപ്പാണ് വിതരണം നടത്തുന്നത്. കാക്കനാട്ടെ കെബിപിഎസ് പ്രസിലാണ് പുസ്തകം അച്ചടിക്കുന്നത്.

യാതൊരു മുന്നൊരുക്കവുമില്ലാതെയാണ് വിദ്യാഭ്യാസ വകുപ്പ് കാര്യങ്ങള്‍ നടത്തുന്നത്. രണ്ടാം ടേം പകുതിയായിട്ടും  രണ്ടാംഭാഗം പുസ്തകങ്ങള്‍ ഇതുവരെ ലഭിച്ചിട്ടില്ല. പുതുക്കിയ പാഠ്യപദ്ധതിയിലെ കൈ പുസ്തകങ്ങള്‍ ഒക്ടോബര്‍ മാസത്തിലാണ് കിട്ടിയത്. ചുരുക്കത്തില്‍ വളയമില്ലാതെ ചാടുവാന്‍ അധ്യാപകരെയും വിദ്യാര്‍ഥികളെയും നിര്‍ബന്ധിക്കുകയാണ് വിദ്യാഭ്യാസ വകുപ്പ്.

ഗീത പി.കെ (അധ്യാപിക)

പൊതുവിദ്യാഭ്യാസം മെച്ചപ്പെടുത്തുവാനും വിദ്യാഭ്യാസ ഗുണനിലവാരം ഉയര്‍ത്തുവാനും ശ്രമിക്കുന്ന ഇന്നത്തെ സാഹചര്യത്തില്‍ 2-ാം ടേം പകുതിയായിട്ടുപോലും പ്രൈമറിവിഭാഗത്തിലെ നിര്‍ദ്ധരായ കുട്ടികള്‍ക്ക് പാഠപുസ്തകങ്ങള്‍ ലഭിച്ചിട്ടില്ല എന്നത് പരിതാപകരം.

മേഴ്‌സി കെ.ജി(അധ്യാപിക)

വേണ്ടത്ര മുന്നൊരുക്കമോ, ദീര്‍ഘവീക്ഷണമോ,ആസൂത്രണമോ ഇല്ലാതെ തിടുക്കത്തിലുള്ള സിലബസ് മാറ്റം ഗുണത്തേക്കാളേറെ ദോഷമേ ചെയ്യുന്നുള്ളു. രണ്ടാം വാല്യം പുസ്തകങ്ങള്‍ ഇതുവരെ ലഭിച്ചിട്ടില്ല. അധ്യാപകര്‍ക്കുള്ള കൈപുസ്തകം ലഭിക്കുമ്പോള്‍ അധ്യായന വര്‍ഷത്തിന്റെ പകുതിയും പിന്നിട്ടുകഴിഞ്ഞു. കുട്ടികളുടെ ഭാസുരഭാവിയെ പന്താടുന്ന ഇത്തരം പ്രവര്‍ത്തനങ്ങള്‍ അവസാനിപ്പിച്ച് വേണ്ടതായ സത്വര നടപടികള്‍ കൈക്കൊള്ളുവാന്‍ ഉത്തരവാദ്വപ്പെട്ടവര്‍ ഇനിയെങ്കിലും ഉണര്‍ന്നു പ്രവര്‍ത്തിക്കേണ്ടതാണ്.

വത്സ(അധ്യാപിക)

എങ്ങനെയെങ്കിലും സര്‍ക്കാര്‍ സ്‌കൂളുകള്‍ നിര്‍ത്തലാക്കണമെന്ന മനോഭാവത്തോടെയാണ് വിദ്യാഭ്യാസ വകുപ്പിന്റെ പ്രവര്‍ത്തനങ്ങള്‍.

അജിത്കുമാര്‍ എം.എന്‍.(രക്ഷിതാവ്)

</TEXT>
</DOC>