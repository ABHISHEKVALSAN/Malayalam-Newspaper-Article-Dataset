<DOC>
<DOCNO>114022478494.utf8</DOCNO>
<TEXT>


           തരുണ്‍ തേജ്പാലിന്റെ സെല്ലില്‍ നിന്ന് മൊബൈല്‍ ഫോണ്‍ കണ്ടെത്തി    

Monday 24 February 2014 12:09 pm IST

പനാജി: സഹപ്രവര്‍ത്തകയെ ലൈംഗികമായി പീഡിപ്പിച്ചതിന് അറസ്റ്റിലായ തെഹല്‍ക്ക മുന്‍ എഡിറ്റര്‍ തരുണ്‍ തേജ്പാലിന്റെ സെല്ലില്‍ നിന്ന് മൊബൈല്‍ ഫോണ്‍ കണ്ടെത്തി. തേജ്പാലിനെ പാര്‍പ്പിച്ചിരിക്കുന്ന ഗോവ വാസ്‌കോ സിറ്റിയിലെ സാദ സബ് ജയിലില്‍ സബ് ഡിവിഷണല്‍ മജിസ്‌ട്രേറ്റിന്റെ നേതൃത്വത്തില്‍ നടത്തിയ മിന്നല്‍ പരിശോധനയിലാണ് ഫോണ്‍ കണ്‌ടെത്തിയത്.

ആകെ ഒന്‍പതു ഫോണുകളാണ് ജയിലില്‍ നിന്നു പിടികൂടിയത്. ഹെഡ്‌ഫോണ്‍, എംപി 3 പ്ലെയര്‍, സിഗരറ്റുകള്‍ എന്നിവയും കണ്‌ടെത്തി. ഫോണുകളിലൊന്ന് തേജ്പാലിനെ പാര്‍പ്പിച്ചിരിക്കുന്ന 14-ാം നമ്പര്‍ സെല്ലില്‍ നിന്നാണ് പിടികൂടിയത്. എന്നാല്‍ ഈ ഫോണ്‍ തേജ്പാല്‍ ഉപയോഗിച്ചതാണോ എന്ന് പ്രതികരിക്കാന്‍ ജില്ലാ അധികാരികള്‍ തയ്യാറായില്ല. തേജ്പാലിനെക്കൂടാതെ മറ്റു മൂന്നു പേര്‍ കൂടി ഈ സെല്ലിലുണ്ട്.

മാര്‍ച്ച് നാലിന് മുംബൈ ഹൈക്കോടതിയുടെ ഗോവന്‍ ബെഞ്ച് തേജ്പാലിന്റെ ജാമ്യം പരിഗണിക്കാന്‍ ഇരിക്കെയാണ് സംഭവം. ഞായറാഴ്ച രാത്രിയിലാണ് ജയില്‍ അധികൃതരും ജില്ലാ ഭരണകൂടവും ജയിലില്‍ മിന്നല്‍ പരിശോധന നടത്തിയത്. 

    
</TEXT>
</DOC>