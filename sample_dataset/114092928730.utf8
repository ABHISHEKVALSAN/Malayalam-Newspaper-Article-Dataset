<DOC>
<DOCNO>114092928730.utf8</DOCNO>
<TEXT>


           പിണറായിക്ക് കൊലയാളിയുടെ മനസ്സറിയാം: ചെന്നിത്തല    

Monday 29 September 2014 2:25 am IST

        പത്തനംതിട്ട: ആര്‍എസ്എസ് കണ്ണൂര്‍ ജില്ലാ ശാരീരിക് ശിക്ഷണ്‍ പ്രമുഖ് മനോജിന്റെ കൊലയാളികളുടെ മനസ്സറിയാവുന്ന ആളാണ് സിപിഎം സംസ്ഥാന സെക്രട്ടറി പിണറായി വിജയനെന്ന് ആഭ്യന്തരമന്ത്രി രമേശ് ചെന്നിത്തല. പത്തനംതിട്ടയില്‍ മാധ്യമപ്രവര്‍ത്തകരോട് സംസാരിക്കുകയായിരുന്നു മന്ത്രി.
കൊലയാളികളെ വെള്ളപൂശാനുള്ള പിണറായിയുടെ ശ്രമത്തിന്റെ ഭാഗമാണ് തനിക്കെതിരേ ഉന്നയിച്ച ആരോപണങ്ങള്‍. കേസിന്റെ അന്വേഷണം സിബിഐയെ ഏല്‍പ്പിച്ചത് നല്ലതീരുമാനമാണെന്നു വിശ്വസിക്കുന്നു. മുഴുവന്‍ പ്രതികളേയും നിയമത്തിന് മുമ്പില്‍ കൊണ്ടുവരാന്‍ കഴിയുമെന്ന് കരുതുന്നു. കൊലപാതക രാഷ്ട്രീയത്തെ അംഗീകരിക്കാന്‍ കഴിയില്ല.
നാട്ടില്‍ സമാധാനം നിലനിര്‍ത്തേണ്ടത് സര്‍ക്കാരിന്റെ ചുമതലയാണ്. മനോജിന്റെ കൊലപാതകവുമായി പാര്‍ട്ടിക്ക് ബന്ധമില്ലെന്ന് സിപിഎം കണ്ണൂര്‍ ജില്ലാ സെക്രട്ടറി പറഞ്ഞിരുന്നു. പിന്നെ സിബിഐ അന്വേഷണത്തെ പിണറായി ഭയപ്പെടുന്നത് എന്തിനെന്ന് അറിയില്ല. പ്രതിപക്ഷ നേതാവ് വി.എസ്.അച്യുതാനന്ദനും അന്വേഷണത്തെ അനുകൂലിക്കുന്നു.
കൊലപാതകത്തിനും ഗൂഢാലോചനയ്ക്കും അന്തര്‍ സംസ്ഥാന ബന്ധമുണ്ടെന്ന പോലീസ് റിപ്പോര്‍ട്ടിന്റെ അടിസ്ഥാനത്തിലാണ് കേസ് സിബിഐയ്ക്കു കൈമാറാന്‍ സര്‍ക്കാര്‍ തീരുമാനിച്ചത്. കേസിന് ഗള്‍ഫിലുള്ള ചിലരുമായും ബന്ധമുണ്ടെന്നും പോലീസ് കണ്ടെത്തിയിരുന്നു. കേസന്വേഷണവുമായി ഏല്ലാവരും സഹകരിക്കുകയാണ് വേണ്ടതെന്നും രമേശ് ചെന്നിത്തല പറഞ്ഞു.
    
</TEXT>
</DOC>