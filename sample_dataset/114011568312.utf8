<DOC>
<DOCNO>114011568312.utf8</DOCNO>
<TEXT>


            പാചകവാതക വില;  സര്‍ക്കാര്‍ കോര്‍പ്പറേറ്റുകളുടെ താത്പര്യം സംരക്ഷിക്കാന്‍ ശ്രമിക്കുന്നു    

Wednesday 15 January 2014 11:13 am IST

കൊച്ചി: പാചകവാതക വിലകയറ്റം മൂലം ജന വലയുന്നതില്‍ സര്‍ക്കാരിന് ചിന്തയില്ലെന്നും കോര്‍പ്പറേറ്റുകളുടെ താത്പര്യം സംരക്ഷിക്കാനാണ് സര്‍ക്കാര്‍ ശ്രമിക്കുന്നതെന്നും സിപിഎം സംസ്ഥാന സെക്രട്ടറി പിണറായി വിജയന്‍. പാചക വാതക വിലവര്‍ധനക്കും വിലക്കയറ്റത്തിനുമെതിരേ സിപിഎമ്മിന്റെ നേതൃത്വത്തില്‍ നടത്തുന്ന നിരാഹാര സത്യാഗ്രഹ സമരം വൈറ്റിലയില്‍ ഉദ്ഘാടനം ചെയ്തു സംസാരിക്കുകയായിരുന്നു അദ്ദേഹം.

നിലവിലുള്ള പൊതു വിതരണ സമ്പ്രദായത്തെ സര്‍ക്കാര്‍ അട്ടിമറിച്ചെന്നും പിണറായി വിജയന്‍ ആരോപിച്ചു. 140 നിയമസഭാ മണ്ഡലങ്ങളിലെ പത്തു കേന്ദ്രങ്ങളിലാണ് നിരാഹാര സത്യാഗ്രഹം.

1400 കേന്ദ്രത്തില്‍ ഒരേ വേളയില്‍ പ്രക്ഷോഭത്തിന് തുടക്കം കുറിച്ചു. പൊളിറ്റ്ബ്യൂറോ അംഗം കോടിയേരി ബാലകൃഷ്ണന്‍ തിരുവനന്തപുരം ഹൗസിങ്‌ബോര്‍ഡ് ജംഗ്ഷനിലും കേന്ദ്രകമ്മിറ്റി അംഗങ്ങളായ എ വിജയരാഘവന്‍ പെരിന്തല്‍മണ്ണയിലും പാലോളി മുഹമ്മദ് കുട്ടി മലപ്പുറത്തും പി കെ ഗുരുദാസന്‍ കൊല്ലം ആനന്ദവല്ലീശ്വരത്തും പി കരുണാകരന്‍ കാസര്‍കോട് നഗരത്തിലും തോമസ് ഐസക്ക് ആലപ്പുഴ നഗരചത്വരത്തിലും പി കെ ശ്രീമതി തിരുവനന്തപുരം ജനറല്‍ ആശുപത്രി പരിസരത്തും എം സി ജോസഫൈന്‍ പെരുമ്പാവൂരിലും സമരം ഉദ്ഘാടനം ചെയ്തു.

സെക്രട്ടറിയറ്റ് അംഗങ്ങളായ വി വി ദക്ഷിണാമൂര്‍ത്തി കോഴിക്കോട് നഗരത്തിലും എ കെ ബാലന്‍ വടക്കഞ്ചേരിയിലും എം വി ഗോവിന്ദന്‍ കണ്ണൂര്‍ നഗരത്തിലും എളമരം കരീം ഫറോക്കിലും ഉദ്ഘാടനംചെയ്തു.
    
</TEXT>
</DOC>