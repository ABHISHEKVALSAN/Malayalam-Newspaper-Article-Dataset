<DOC>
<DOCNO>114012069795.utf8</DOCNO>
<TEXT>


           കമ്പനികാര്യ റീജിയണല്‍ ഡയറക്ടറുടേത് ഗുരുതരവീഴ്ച    

Monday 20 January 2014 10:45 pm IST

        പത്തനംതിട്ട:  ഹാരിസണ്‍ പ്ലാന്റേഷന്‍സിലെ ഭൂമി കൈമാറ്റവുമായി ബന്ധപ്പെട്ട് ചെന്നെ  കമ്പനികാര്യ റിജിയണല്‍ ഡയറക്ടര്‍ കാട്ടിയത് ഗുരുതരവീഴ്ച.  കൈവശഭൂമി മൂന്നു  കമ്പനികള്‍ക്ക് കൈമാറിയതിന് അംഗീകാരം തേടി ഹാരിസണ്‍ ഹൈക്കോടതിയെ  സമീപിച്ചിരുന്നു. കമ്പനികാര്യം കേന്ദ്ര സര്‍ക്കാരിന്റെ പരിധിയിലായതിനാല്‍  കേരളത്തിന്റെ അഭിപ്രായമാരാഞ്ഞ് സത്യവാങ്മൂലം നല്‍കാന്‍ വകുപ്പ് സെക്രട്ടറി   ചെന്നൈയിലെ റീജണല്‍ ഡയറക്ടറെ ചുമതലപ്പെടുത്തുകയായിരുന്നു. എന്നാല്‍  ഹാരിസണ്‍ പ്ലാന്റേഷന്‍സിന്റെ ഇടപാടുകള്‍ വ്യക്തമായി അറിയാവുന്ന ചെന്നെയിലെ  ഡയറക്ടര്‍ തന്നില്‍ നിക്ഷിപ്തമായ ചുമതല കേരളത്തിലെ ലോക്കല്‍  രജിസ്ട്രാര്‍ക്ക് കൈമാറി. സത്യവാങ്മൂലം നല്‍കുന്നതിന്  ലോക്കല്‍  രജിസ്ട്രാര്‍ക്ക് അധികാരമില്ലെന്നിരിക്കെയാണ് ഈ നടപടിയുണ്ടായത്.
ഹാരിസണ്‍  കമ്പനിയെപ്പറ്റി വിശദമായി പ്രതിപാദിക്കുന്ന കത്ത് കേരള റവന്യൂ  പ്രിന്‍സിപ്പല്‍ സെക്രട്ടറി കഴിഞ്ഞവര്‍ഷം നവംബറില്‍ ചെന്നൈയിലെ കമ്പനികാര്യ  റീജണല്‍ ഡയറക്ടര്‍ക്ക് നല്‍കിയിരുന്നു. ഇതില്‍ ഹാരിസണിന്റെ  സാമ്പത്തികകാര്യങ്ങളുടെ ചുമതലവഹിക്കുന്ന സ്റ്റെല്‍ ഹോള്‍ഡിംഗ്‌സിന്റെ ഓഫീസ്  മുംബയിലേക്ക് മാറ്റുന്നതിന് അനുമതി നല്‍കരുതെന്ന് ആവശ്യപ്പെട്ടിരുന്നു.  കൂടാതെ വിദേശനാണയ വിനിമയ നിയന്ത്രണ ചട്ടം (ഫെറ) കമ്പനി ലംഘിച്ചതായും  മൂന്നുപേജുള്ള റിപ്പോര്‍ട്ടില്‍ സൂചനയുണ്ട്. ഇതിനോടനുബന്ധിച്ച് 09.09.2013  ലുണ്ടായ ഒരു കോടതിവിധിയുടെ പ്രസക്തഭാഗങ്ങളും റിപ്പോര്‍ട്ടില്‍  ചേര്‍ത്തിട്ടുണ്ട്. ഇത് റീജണല്‍ കമ്പനി ഡയറക്ടര്‍ക്ക് ഹാരിസണിന്റെ ചരിത്രം  വ്യക്തമായി അറിയാവുന്നതാണെന്ന് തെളിയിക്കുന്നു. കൂടാതെ വ്യാജരേഖ  ചമയ്ക്കല്‍, ഭൂപരിഷ്‌ക്കരണ നിയമ ലംഘനം എന്നിവയും കമ്പനി നടത്തിയതായി  ഇതുമായി ബന്ധപ്പെട്ട വിജിലന്‍സ് അന്വേഷണത്തില്‍ തെളിഞ്ഞിട്ടുണ്ട്.
മലയാളം  പ്ലാന്റേഷന്‍സ്, ഹാര്‍മണി പ്ലാന്റേഷന്‍സ്, എന്‍ചാന്റിംഗ് പ്ലാന്റേഷന്‍  എന്നീ മൂന്ന് കമ്പനികളിലേക്കാണ് ദക്ഷിണേന്ത്യയിലെ ഭൂമി ഹാരിസണ്‍  കൈമാറിയിരിക്കുന്നത്. ഇതില്‍തന്നെ എന്‍ചാന്റിംഗ് പ്ലാന്റേഷന്‍, ഹാര്‍മണി  പ്ലാന്റേഷന്‍സില്‍ ലയിച്ചതായും വാര്‍ത്തയുണ്ട്. തമിഴ്‌നാട്ടിലെ ഭൂമി  ഉള്‍പ്പെടുത്തി രൂപീകരിച്ച തോട്ടമാണ് ഹാര്‍മണി. ഈ കൈമാറ്റങ്ങള്‍ക്ക്  അംഗീകാരം നല്‍കണമെന്നാണ് കമ്പനി കോടതിയില്‍ ആവശ്യപ്പെട്ടിരിക്കുന്നത്. ഈ  ആവശ്യം കോടതി അംഗീകരിച്ചാല്‍ ഹാരിസണ്‍ കമ്പനിയില്ലാതാകും.  തണ്ടപ്പേരുള്‍പ്പെടെ പുതിയ കമ്പനികളിലേക്ക് മാറ്റിയ ഹാരിസണ്‍  തന്ത്രപൂര്‍വ്വം നിയമനടപടികളില്‍ നിന്നൊഴിവാകുകയും ചെയ്യും. പുതിയ  കമ്പനികള്‍ രൂപപ്പെട്ടെങ്കിലും ഉടമകള്‍ക്ക് മാറ്റമില്ല എന്നുള്ളതാണ്  വിചിത്രം.
കമ്പനിയുടെ കൈവശമുള്ളത് 60000 ഏക്കര്‍ ഭൂമിയാണെന്ന് ഹാരിസണ്‍  പറയുമ്പോള്‍ ഒരു ലക്ഷത്തില്‍പരം ഏക്കര്‍ ഭൂമിയുണ്ടെന്നാണ് സര്‍ക്കാരിന്റെ  പക്ഷം. ഹാരിസണ്‍ കമ്പനിയുടെ ആവശ്യം കോടതി അംഗീകരിച്ചാല്‍ സ്റ്റാമ്പ്  ഡ്യൂട്ടിയിനത്തിലും രജിസ്‌ട്രേഷന്‍ ഇനത്തിലും സര്‍ക്കാരിന് ഭീമമായ  നഷ്ടമുണ്ടാകും. കമ്പനിയുടെ വാദം മുഖവിലയ്‌ക്കെടുത്താല്‍തന്നെ  ഏഴായിരം   കോടിയില്‍ പരം രൂപ സര്‍ക്കാരിന് നഷ്ടമാകും.  സ്റ്റാമ്പ് ഡ്യൂട്ടിയും  രജിസ്‌ട്രേഷന്‍ ഫീസും ആറു ശതമാനംവീതം കൂട്ടിയാലുണ്ടാകുന്ന കണക്കാണിത്.  ഏക്കറിന് ഒരുകോടി രൂപാ വില നിശ്ചയിച്ചാല്‍ 60000 കോടി രൂപയുടെ ഭൂസ്വത്ത്  കമ്പനിയ്ക്കുണ്ട്. ഇതിന്റെ 12 ശതമാനമാകും നഷ്ടമാകുക.
ഹാരിസണ്‍  കമ്പനിയുടെ ഭൂമി സര്‍ക്കാരിലേക്ക് കണ്ടുകെട്ടാന്‍ നീക്കം തുടങ്ങിയപ്പോഴാണ്  നിയമ കുരുക്കില്‍കൂടി അവര്‍ ഭൂമി കൈവശം വെച്ചുകൊണ്ടിരിക്കുന്നത്. ഭൂമി  സര്‍ക്കാരിലേക്ക് കണ്ടുകെട്ടണമെങ്കില്‍ ഏതു കമ്പനിക്കാവും ഇനി നോട്ടീസ്  നല്‍കേണ്ടതെന്ന ചോദ്യവും ഇതോടെ ഉയരുന്നു.

ജി. സുനില്‍

</TEXT>
</DOC>