<DOC>
<DOCNO>114030280135.utf8</DOCNO>
<TEXT>


           രശ്മി വധക്കേസ്‌: സിപിഎം പ്രതിക്കൂട്ടില്‍    

Sunday 2 March 2014 9:30 pm IST

        കൊട്ടാരക്കര: സോളാര്‍ കേസിലെ പ്രധാന പ്രതി ബിജുരാധാകൃഷ്ണന്റെ ആദ്യഭാര്യ രശ്മി കൊല്ലപ്പെട്ട കേസില്‍ നിന്ന്‌ ബിജുവിനെ രക്ഷിക്കാന്‍ കൂട്ടുനിന്നത്‌ അഡ്വ.ഐഷാപോറ്റി എംഎല്‍എയാണെന്ന സരിതയുടെ വെളുപ്പെടുത്തല്‍ സിപിഎമ്മിനെ പ്രതികൂട്ടിലാക്കുന്നു. 
ആരോപണം എംഎല്‍എ നിഷേധിച്ചിട്ടുണ്ടെങ്കിലും കൊട്ടാരക്കര ഏരിയാ കമ്മിറ്റി ഇതുവരെ എംഎല്‍എയെ പിന്തുണച്ച്‌ രംഗത്തെത്തിയിട്ടില്ല. സരിതയുടെ വെളിപ്പെടുത്തലോടെ പ്രതിരോധത്തിലായ സിപിഎമ്മിന്റെ മുഖം രക്ഷിക്കാന്‍ അച്യുതാനന്ദന്‍ അടക്കമുള്ളവര്‍ രംഗത്തെത്തിയെങ്കിലും സ്ഥലത്തെ ഏരിയാ കമ്മിറ്റി പുലര്‍ത്തുന്ന നിസംഗത സിപിഎമ്മിലെ ആശയക്കുഴപ്പമാണ്‌ ചൂണ്ടിക്കാട്ടുന്നത്‌. 
രശ്മി കൊല്ലപ്പെടുന്ന 2006 ഫെബ്രുവരി മൂന്നിന്‌ തങ്ങളല്ല ഭരണത്തിലെന്ന്‌ സിപിഎം പറയുന്നുണ്ടെങ്കിലും രണ്ട്‌ മാസങ്ങള്‍ക്ക്‌ ശേഷം അധികാരമേറ്റപ്പോഴും ആഭ്യന്തരമന്ത്രി കോടിയേരി ബാലകൃഷ്ണനും കേസില്‍ വേണ്ടത്ര താല്‍പര്യം കാണിച്ചിരുന്നില്ല എന്ന്‌ ചൂണ്ടിക്കാണിക്കപ്പെടുന്നു. അന്വേഷണ ആവശ്യവുമായി പലതവണ രശ്മിയുടെ ബന്ധുക്കള്‍ കോടിയേരിക്ക്‌ മുന്നില്‍ എത്തിയിരുന്നെങ്കിലും അന്വേഷണകാര്യത്തില്‍ വേണ്ടത്ര പുരോഗതി ഉണ്ടായില്ലെന്ന്‌ മാത്രമല്ല അന്വേഷണം അട്ടിമറിക്കപ്പെടുകയും ചെയ്തു. വെളിപ്പെടുത്തലിന്റെ അടിസ്ഥാനത്തില്‍ സിപിഎമ്മിനെ പ്രതികൂട്ടില്‍ നിര്‍ത്തുന്നത്‌ ഈ സംഭവങ്ങളാണ്‌. 
എന്നാല്‍, ജയിലില്‍ നിന്നിറങ്ങിയ സരിത എന്തുകൊണ്ട്‌ രാഷ്ട്രീയത്തില്‍ അത്ര പ്രശസ്തയല്ലാത്ത ഐഷാപോറ്റിയെ ഉന്നംവച്ചു എന്നതും ദൂരൂഹത ഉയര്‍ത്തുന്നു. ഇടതുമന്ത്രിസഭയിലെ ചിലര്‍ക്കും സരിതയുമായി അടുത്ത ബന്ധമുണ്ടായിരുന്നു എന്ന്‌ ആരോപണം നേരത്തെ ഉയര്‍ന്നിരുന്നു. ആപത്തുകാലത്ത്‌ ഇവര്‍ തള്ളിപറഞ്ഞതാണോ പുതിയ വെളിപ്പെടുത്തലിലൂടെ സിപിഎമ്മിന്റെ ബന്ധം വ്യക്തമാക്കുന്നതെന്നും സംശയമുയര്‍ന്നിട്ടുണ്ട്‌. 
ഇതിനിടയില്‍ സരിതക്കെതിരെ ചെക്ക്‌ കേസ്‌ നല്‍കുകയും രശ്മികൊലക്കേസില്‍ സാക്ഷി പറയുകയും ചെയ്ത കൊട്ടാരക്കര പള്ളിക്കല്‍ സ്വദേശി ജമിനിഷ തന്നെ സരിതയും വക്കീലും ചേര്‍ന്ന്‌ ഭീഷണിപ്പെടുത്തുന്നതായി ആരോപിച്ചു. ഒരു കാലത്ത്‌ ബിജുരാധാകൃഷ്ണന്റെ സുഹൃത്തായിരുന്ന ഇവര്‍ പിന്നീട്‌ ഇയാള്‍ക്കെതിരെ തിരിയുകയായിരുന്നു.
ജി.സുരേഷ്‌

</TEXT>
</DOC>