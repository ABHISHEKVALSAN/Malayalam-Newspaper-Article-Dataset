<DOC>
<DOCNO>114040489164.utf8</DOCNO>
<TEXT>


           സോളാര്‍ തട്ടിപ്പ്: സിബിഐ അന്വേഷണം ആവശ്യപ്പെട്ട് വി.എസ് ഹൈക്കോടതിയില്‍    

Friday 4 April 2014 3:40 pm IST

കൊച്ചി: സോളാര്‍ തട്ടിപ്പു കേസില്‍ സിബിഐ അന്വേഷണം നടത്തണമെന്ന് ആവശ്യപ്പെട്ട് പ്രതിപക്ഷ നേതാവ് വി.എസ്.അച്യുതാനന്ദന്‍ ഹൈക്കോടതിയെ സമീപിച്ചു. സോളാറുമായി ബന്ധപ്പെട്ട 34 കേസുകള്‍ അന്വേഷിക്കണമെന്ന് ആവശ്യപ്പെട്ടാണ് വിഎസ് ഹര്‍ജി നല്‍കിയിരിക്കുന്നത്.

കേസ് അന്വേഷണം അട്ടിമറിക്കാന്‍ ശ്രമം നടക്കുന്നുണ്ടെന്ന് വിഎസ് ഹര്‍ജിയില്‍ ആരോപിക്കുന്നു. പ്രതികളുടെ സാമ്പത്തിക സ്രോതസിനെ കുറിച്ച് എന്‍ഫോഴ്‌സ്‌മെന്റ് ഡയറക്ടറേറ്റും ആദായനികുതി വകുപ്പും അന്വേഷിക്കണം. കേസ് ഒതുക്കി തീര്‍ക്കാന്‍ പ്രതികള്‍ വന്‍ തുക ചെലവഴിച്ചു. ഇതിന്റെ ഉറവിടം കണ്ടെത്തണമെന്നും ഹര്‍ജിയില്‍ ആവശ്യപ്പെടുന്നു.

മുഖ്യമന്ത്രി, കേന്ദ്രമന്ത്രിമാര്‍ എന്നിവര്‍ അടക്കമുള്ള ഉന്നതര്‍ക്ക് കേസുമായുള്ള ബന്ധത്തെക്കുറിച്ച് അന്വേഷിച്ചിട്ടില്ല. മന്ത്രി എ.പി.അനില്‍കുമാര്‍ സാക്ഷികളെ ഭീഷണിപ്പെടുത്തിയെന്നും വി.എസ് ഹര്‍ജിയില്‍ ആരോപിക്കുന്നു. കേസ് അട്ടിമറിക്കാന്‍ മന്ത്രി എപി അനില്‍കുമാര്‍ ശ്രമിച്ചുവെന്ന മാധ്യമറിപ്പോര്‍ട്ടുകളുടെ വിശദാംശങ്ങളും ഹര്‍ജിയില്‍ വി എസ് വ്യക്തമാക്കിയിട്ടുണ്ട്.

തട്ടിപ്പ് സംബന്ധിച്ച് സംസ്ഥാന സര്‍ക്കാരിന്റെ അന്വേഷണം തൃപ്തികരമല്ലെന്നും സംസ്ഥാന സര്‍ക്കാര്‍ കേസ് അട്ടിമറിക്കുകയാണ് ചെയ്യുന്നതെന്നും ഹര്‍ജിയില്‍ വിഎസ് പറയുന്നു. 
    
</TEXT>
</DOC>