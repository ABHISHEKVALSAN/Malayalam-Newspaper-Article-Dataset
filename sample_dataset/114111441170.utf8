<DOC>
<DOCNO>114111441170.utf8</DOCNO>
<TEXT>


            പൂയം നാള്‍ ഭക്തിസാന്ദ്രം: ഇന്ന് ആയില്യം    

Friday 14 November 2014 2:09 am IST

        ഹരിപ്പാട്: ചരിത്രവും ഐതിഹ്യവും കെട്ടുപിണഞ്ഞുകിടക്കുന്ന മണ്ണാറശാല ക്ഷേത്രവും കാവുകളും പൂയം നാളില്‍ ഭക്തിസാന്ദ്രമായി. പുലര്‍ച്ചെ മുതല്‍ ക്ഷേത്രത്തിലേക്ക് ഭക്തരുടെ നിലയ്ക്കാത്ത പ്രവാഹമായിരുന്നു. നാഗരാജാവിന്റെയും സര്‍പ്പയക്ഷിയുടെയും തിരുനടകളില്‍ വലിയമ്മ നടത്തിയ ഉച്ചപൂജ കണ്ടുതൊഴാന്‍ വന്‍തിരക്കായിരുന്നു.

സര്‍വൈശ്വര്യങ്ങള്‍ക്കും വേണ്ടിയുള്ളതാണ് ഈ ദര്‍ശനം. അരിയും ശര്‍ക്കരയും നെയ്യും തേങ്ങയും കദളിപ്പഴവും ചേര്‍ത്ത് പ്രത്യേകം തയ്യാറാക്കിയ ചതുഃശതം നിവേദ്യവും കഴിച്ച് ഭക്തര്‍ സംതൃപ്തരായി. ക്ഷേത്രത്തിന്റെയും കാവുകളിലെ സര്‍പ്പരൂപങ്ങളുടേയും മുന്നില്‍ തൊഴുകൈകളുമായി ഭക്തരുടെ നീണ്ട നിരയായിരുന്നു.

ക്ഷേത്രത്തിനുള്ളില്‍ പുള്ളുവന്‍പാട്ടിന്റെ ഈരടികള്‍ മുഴങ്ങിക്കേട്ട പശ്ചാത്തലത്തില്‍ ഭക്തമനസുകള്‍ ഈശ്വരനില്‍ ലയിച്ചപ്പോള്‍ പുറത്തെ വേദിയില്‍ സംഗീതകച്ചേരിയും കവിയരങ്ങും ഭക്തിഗാനസുധയും കലയുടെ കേളീരംഗം തീര്‍ത്തു.
    
</TEXT>
</DOC>