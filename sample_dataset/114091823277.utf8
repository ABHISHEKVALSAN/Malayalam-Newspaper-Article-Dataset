<DOC>
<DOCNO>114091823277.utf8</DOCNO>
<TEXT>


           ഒത്തുകളിച്ച സര്‍ക്കാര്‍ ഉള്ളില്‍ ചിരിക്കുന്നു    

Thursday 18 September 2014 12:33 pm IST

        ന്യൂദല്‍ഹി: കേരളത്തിലെ ഇടതു-വലതു സര്‍ക്കാരുകള്‍ നിയമ നിര്‍മ്മാണത്തിന്റെയും നടത്തിപ്പിന്റെയും കാര്യത്തില്‍ എന്നും ഇങ്ങനെയാണ്. ജനങ്ങളുടെ കണ്ണില്‍ പൊടിയിടാന്‍ ചില നയ പ്രഖ്യാപനങ്ങള്‍. നടപ്പാകില്ലെന്നുറപ്പുണ്ടെങ്കിലും അവര്‍ അതിശക്തമായി വാദിക്കുകയും പറയുകയും ചെയ്യും. പക്ഷേ പ്രവൃത്തിയില്‍ കള്ളക്കളികളായിരിക്കും. മുന്‍ ഇടതു സര്‍ക്കാരിന്റെ കാലത്ത് സ്വാശ്രയ പ്രൊഫഷണല്‍ കോളേജുകളുടെ കാര്യത്തിലായിരുന്നു ഇത്. അന്നത്തെ വിദ്യാഭ്യാസ മന്ത്രിയും ചില വിദ്യാഭ്യാസ മാഫിയയും ചേര്‍ന്നു നടത്തിയ കളികള്‍ വെളിച്ചത്തായതാണ്. സര്‍ക്കാര്‍ ചെയ്യേണ്ടത് ചെയ്യാതെ കോടതിയില്‍ തോറ്റു കൊടുക്കുകയും കള്ളക്കച്ചവടക്കാര്‍ക്ക് കൂട്ടു നില്‍ക്കുകയുമായിരുന്നു പതിവ്. ഇപ്പോള്‍ ബാര്‍ ലൈസന്‍സ് റദ്ദാക്കലിലെ സ്ഥിതിയും മറ്റൊന്നല്ല.

മുഖ്യമന്ത്രി ഉമ്മന്‍ ചാണ്ടിക്കോ വകുപ്പു മന്ത്രി കെ. ബാബുവിനോ അറിയാത്തതല്ല, പുതിയ മദ്യ നയം ഭരണഘടയുടെ അടിസ്ഥാന വകുപ്പുകളില്‍ ഒന്നായ അനുച്ഛേദം 14-നെതിരാണെന്ന്. ലൈസന്‍സ് റദ്ദാക്കുന്നതിലെ അപാകതയ്ക്കു പുറമേ വിവേചനം എന്ന വിഷയത്തില്‍ കോടതിയില്‍ തോല്‍ക്കുമെന്ന് അവര്‍ക്കറിയാം. എന്നാല്‍, സംസ്ഥാനത്തെ നിയമ വകുപ്പിനെയും മന്ത്രാലയത്തിന്‍ കീഴില്‍ പ്രവര്‍ത്തിക്കുന്ന നിയമജ്ഞരേയും പരിഹസിക്കുന്നതായി സര്‍ക്കാര്‍ നിലപാട്. അവരുടെ പിടിപ്പുകേടാണ് കോടതികളിലെ തോല്‍വിയെന്നു പൊതുജനം കരുതും. ഹൈക്കോടതിയില്‍ സര്‍ക്കാര്‍ എതിര്‍ സത്യവാങ്മൂലം കൊടുത്തോ എന്ന സുപ്രീംകോടതിയുടെ ചോദ്യത്തിന് സര്‍ക്കാര്‍ വക്കീലും സംസ്ഥാന സര്‍ക്കാരിന്റെ രാഷ്ട്രീയ പാര്‍ട്ടിയുടെ നേതാവുമായ കപില്‍ സിബലിനു മറുപടിക്കു കുഴങ്ങേണ്ടി വന്നു.

സര്‍ക്കാര്‍ വാദം കേള്‍ക്കെ ജസ്റ്റീസ് അനില്‍ ദവേ ചോദിച്ചു, ''ഈ മദ്യനയത്തില്‍ ഒരു യുക്തിയും കാണുന്നില്ല.... ഞാന്‍ മദ്യം കഴിക്കുന്നയാളല്ല, പക്ഷേ എനിക്കു പോലും ഇതിലെ യുക്തി മനസിലാകുന്നില്ല.'' സുബോധമില്ലാത്തവര്‍ക്കു പോലും മനസിലാകാത്ത യുക്തിയുമായി കോടതിയില്‍ ചെന്ന സംസ്ഥാന സര്‍ക്കാര്‍ എന്തൊക്കെ ന്യായം പറഞ്ഞാലും അതിനു നേതൃത്വം നല്‍കുന്നവര്‍ക്കു മുഖം നഷ്ടപ്പെട്ടിരിക്കുകയാണ്. പക്ഷേ, ഉള്ളില്‍ കണ്ട ലക്ഷ്യം സാധിച്ചതിന് അവര്‍ ഉള്ളൂറി ചിരിക്കുന്നുണ്ടെന്നു സ്പഷ്ടം.
    
</TEXT>
</DOC>