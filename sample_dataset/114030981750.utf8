<DOC>
<DOCNO>114030981750.utf8</DOCNO>
<TEXT>


           ആര്‍‌എസ്‌പിക്ക് കൊല്ലം നല്‍കാന്‍ ഹൈക്കമാന്‍ഡ് അനുമതി    

Sunday 9 March 2014 3:05 pm IST

തിരുവനന്തപുരം: കൊല്ലം ലോക്‍സഭാ സീറ്റ് ആര്‍എസ്‌പിക്കു നല്‍കുന്നതിനു കോണ്‍ഗ്രസ് ഹൈക്കമാന്‍ഡ് കെപിസിസിക്ക് അനുമതി നല്‍കി. ആര്‍എസ്പിയെ യു.ഡി.എഫില്‍ എടുക്കുന്നതിനും ഹൈക്കമാന്‍ഡ് നേതൃത്വം പച്ചക്കൊടി കാട്ടിയിട്ടുണ്ട്.  

ഹൈക്കമാന്‍ഡിന്റെ അനുമതി ലഭിച്ചതോടെ ചര്‍ച്ചകള്‍ക്കായി യുഡിഎഫ് നേതാക്കള്‍ ആര്‍.എസ്.പിയെ ക്ഷണിച്ചുകഴിഞ്ഞു. വൈകിട്ട് ആറിനു കോണ്‍ഗ്രസിന്റെയും യുഡിഎഫിന്റെയും നേതാക്കള്‍ ആര്‍.എസ്.പി. നേതാക്കളുമായി ചര്‍ച്ച നടത്തും. നാളെ ചേരുന്ന കെപിസിസി എക്സിക്യൂട്ടിവും ഇക്കാര്യം ചര്‍ച്ച ചെയ്യും. തുടര്‍ന്ന് യുഡിഎഫിന്റെ അംഗീകാരം വാങ്ങി ആര്‍എസ്‌പിയെ മുന്നണിയുടെ ഭാഗമാക്കാനാണ് കോണ്‍ഗ്രസ് ആലോചിക്കുന്നത്.       

എന്നാല്‍, സിറ്റിങ് സീറ്റ് ആര്‍.എസ്.പിക്കു നല്‍കുന്നതിനോടു സംസ്ഥാനത്തെ കോണ്‍ഗ്രസിലെ ചില നേതാക്കള്‍ എതിര്‍പ്പുമായി രംഗത്തെത്തി. വേലിയില്‍ കിടക്കുന്ന പാമ്പിനെ തോളിലെടുത്ത് അണിയുകയാണോയെന്ന് ആരെങ്കിലും ചോദിച്ചാല്‍ മറുപടി പറയുന്നില്ലെന്ന് ഇതേക്കുറിച്ചു പീതാംബരക്കുറുപ്പ് പറഞ്ഞു. കൊല്ലം സീറ്റ് വിട്ടുനല്‍കുന്നതിനോടു യോജിക്കാനാവില്ലെന്ന് ഐഎന്‍ടിയുസി പ്രതികരിച്ചു. ഇക്കാര്യം ചൂണ്ടിക്കാട്ടി ഐഎന്‍ടിയുസി ദേശീയ പ്രസിഡന്റ്, സോണിയ ഗാന്ധിക്കു കത്തയച്ചു. 

സീറ്റ് മോഹിച്ചാണ് ആര്‍.എസ്.പി യുഡിഎഫിലേക്കു വരാനൊരുങ്ങുന്നതെന്നും ഐഎന്‍ടിയുസി പറയുന്നു. 

    
</TEXT>
</DOC>