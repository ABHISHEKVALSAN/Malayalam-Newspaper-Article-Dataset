<DOC>
<DOCNO>114070712818.utf8</DOCNO>
<TEXT>


           പച്ചവല്‍ക്കരണത്തിന്റെ പുതു സ്‌റ്റൈല്‍; പള്ളിക്കൂടമാകെ പച്ചപൂശി    

Monday 7 July 2014 11:12 am IST

തൃശൂര്‍: ക്ലാസ്മുറികളില്‍ സ്ഥാപിച്ച പച്ചബോര്‍ഡുകള്‍ക്ക് പിന്നാലെ സംസ്ഥാനത്തെ വിദ്യാഭ്യാസ സ്ഥാപനങ്ങള്‍ മുഴുവന്‍ പച്ചയാക്കുന്നതിനും ഹരിഃശ്രീ കുറിച്ചു. സാംസ്‌കാരിക തലസ്ഥാനമായ തൃശൂര്‍ ജില്ലയിലെ എരുമപ്പെട്ടി മരത്തംകോട് ഹയര്‍ സെക്കന്‍ഡറി സ്‌കൂളിലാണ് പച്ചവല്‍ക്കരണത്തിന്റെ ഭാഗമായി സ്‌കൂള്‍ മുഴുവന്‍ പച്ചപെയിന്റടിച്ച് മന്ത്രിയുടെ നടപടിക്ക് പിന്തുണ നല്‍കിയത്. 
കുന്നംകുളം - വടക്കാഞ്ചേരി സംസ്ഥാന പാതയോട് ചേര്‍ന്നാണ് മരത്തംകോട് ഹയര്‍ സെക്കന്‍ഡറി സ്‌കൂള്‍.  എസ്എസ്എ ഫണ്ട് ഉപയോഗിച്ച്, ലീഗ് നേതാക്കള്‍ കൂടുതലുള്ള പിടിഎ ആണ് അറ്റകുറ്റപ്പണികള്‍ക്കൊപ്പം പച്ച പെയിന്റടിച്ചിരിക്കുന്നത്. ഹൈസ്‌കൂള്‍ വിഭാഗത്തില്‍ 320 കുട്ടികളും പ്ലസ്ടു വിഭാഗത്തില്‍ 120 വിദ്യാര്‍ത്ഥികളും പഠിക്കുന്നുണ്ടെങ്കിലും ഇവര്‍ക്കുവേണ്ട അടിസ്ഥാന സൗകര്യങ്ങളൊന്നും ഈ വിദ്യാലയത്തിലില്ല. ഇങ്ങനെ നിലനില്‍ക്കുമ്പോഴാണ് ഏറെ വിലവരുന്ന പ്രത്യേകതരം  പച്ച പെയിന്റ് വാങ്ങി സ്‌കൂളിന്റെ ചുമരുകളില്‍ അടക്കം പൂശിയിരിക്കുന്നത്. സംഭവത്തിനെതിരെ വ്യാപകമായ പ്രതിഷേധം ഉയര്‍ന്നിട്ടുണ്ട്. പിടിഎക്കുള്ളില്‍ തന്നെ ഇതില്‍ അഭിപ്രായവ്യത്യാസം ഉണ്ട്.
    
</TEXT>
</DOC>