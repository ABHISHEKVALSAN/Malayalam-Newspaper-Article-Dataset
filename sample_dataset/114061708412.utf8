<DOC>
<DOCNO>114061708412.utf8</DOCNO>
<TEXT>


           പെണ്‍കുട്ടികളെ ആയോധനകല പരിശീലിപ്പിക്കണം: അഖിലേഷ്    

Tuesday 17 June 2014 3:54 pm IST

ലക്‌നൗ: പെണ്‍കുട്ടികളെ സ്‌ക്കൂള്‍, കോളേജ് തലങ്ങളില്‍ തന്നെ ആയോധനകല പരിശീലിപ്പിക്കണമെന്ന് ഉത്തര്‍പ്രദേശ് മുഖ്യമന്ത്രി അഖിലേഷ് യാദവ്. ഇത് അവരെ സ്വയരക്ഷയ്ക്ക് വളരെയധികം സഹായിക്കുമെന്നും അദ്ദേഹം വ്യക്തമാക്കി.

അക്കാദമിക് തലത്തില്‍ പെണ്‍കുട്ടികളെ ആയോധനകല അഭ്യസിപ്പിക്കാന്‍ വേണ്ട കാര്യങ്ങള്‍ സജ്ജീകരിക്കുന്നതിന് ചീഫ് സെക്രട്ടറി അലോക് രഞ്ചനോട് മുഖ്യമന്ത്രി നിര്‍ദ്ദേശം നല്‍കി. യുപിയില്‍ നിരന്തരമായി പെണ്‍കുട്ടികള്‍ ലൈംഗികാതിക്രമങ്ങള്‍ക്ക് വിധേയരാകുന്ന പശ്ചാത്തലത്തിലാണ് അഖിലേഷ് സര്‍ക്കാരിന്റെ തീരുമാനം.

സംസ്ഥാന പോലീസ് മേധാവി എ എല്‍ ബാനര്‍ജി എഡിജി  സുതാപാ ഗുപ്ത തുടങ്ങിയവര്‍ പങ്കെടുത്ത യോഗത്തിലാണ് തീരുമാനം. സ്ത്രീകള്‍ക്ക് വേണ്ടി ഒരു ഹെല്‍പ്പ് ലൈന്‍ രൂപീകരിക്കുന്നത് കൂടുതല്‍ ഫലവത്താകുമെന്നും അദ്ദേഹം വ്യക്തമാക്കി. സ്ത്രീകളുടെ സുരക്ഷയ്ക്ക് ഉതകുന്ന നടപടികള്‍ സ്വീകരിക്കണമെന്ന് അധികൃതര്‍ക്ക് നിര്‍ദ്ദേശം നല്‍കി കഴിഞ്ഞു.

സ്ത്രീകള്‍ക്കെതിരെയുളള കുറ്റകൃത്യങ്ങളില്‍ ഏര്‍പ്പെടുന്നവര്‍ക്കെതിരെ കടുത്ത നടപടിയെടുക്കണമെന്നും മുഖ്യമന്ത്രി തന്റെ പ്രസ്താവനയില്‍ പറയുന്നു.
    
</TEXT>
</DOC>