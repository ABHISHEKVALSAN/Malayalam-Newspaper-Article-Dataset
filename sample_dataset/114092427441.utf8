<DOC>
<DOCNO>114092427441.utf8</DOCNO>
<TEXT>


           വെള്ളക്കരം വര്‍ദ്ധനവില്‍ സര്‍ക്കാര്‍ ഇളവ് വരുത്തി    

Wednesday 24 September 2014 2:58 pm IST

        തിരുവനന്തപുരം: വെള്ളക്കരം വര്‍ധനവില്‍ ഇളവ് വരുത്താന്‍ സര്‍ക്കാര്‍ തീരുമാനിച്ചു. പതിനായിരം ലിറ്ററിന് മുകളില്‍ വെള്ളം ഉപയോഗിക്കുന്നവര്‍ക്ക് വെള്ളക്കരം വര്‍ദ്ധിപ്പിച്ചിരുന്നു. ഈ തീരുമാനമാണ് സര്‍ക്കാര്‍ ഭാഗികമായി പിന്‍വലിച്ചിരിക്കുന്നത്. ഇന്ന് ചേര്‍ന്ന മന്ത്രിസഭായോഗമാണ് ഇത് സംബന്ധിച്ച തീരുമാനമെടുത്തത്.

സര്‍ക്കാരിന്റെ പുതിയ തീരുമാനം എട്ട് ലക്ഷം ഉപഭോക്താക്കള്‍ക്ക് ഗുണം ചെയ്യും. സാധാരണക്കാരെ വര്‍ധനവില്‍ നിന്ന് ഒഴിവാക്കാനാണ് സര്‍ക്കാരിന്റെ തീരുമാനം. ഇരുപതിനായിരം ലിറ്റര്‍ വരെ വെള്ളം ഉപയോഗിക്കുന്നവര്‍ക്ക് നിരക്ക് വര്‍ദ്ധിപ്പിക്കരുതെന്നായിരുന്നു കെ.പി.സി.സി പ്രസിഡന്റ്  വി.എം.സുധീരന്‍ സര്‍ക്കാരിനോട് ആവശ്യപ്പെട്ടിരുന്നത്.

നികുതി വര്‍ധനവിനെതിരേ പ്രതിപക്ഷം നികുതി നിഷേധ സമരം പ്രഖ്യാപിക്കുകയും കൂടി ചെയ്തതോടെയാണ് സര്‍ക്കാര്‍ പുനരാലോചനയ്ക്ക് തയാറായത്. ഇത് ഇനി ഗവര്‍ണര്‍ക്ക് അയച്ച് അംഗീകാരം വാങ്ങും.

വെള്ളക്കരം വര്‍ധനയില്‍ കുറവ് വരുത്തിയ സര്‍ക്കാര്‍ മറ്റ് മേഖലകളില്‍ അധിക നികുതി ഏര്‍പ്പെടുത്തി. 20 ലക്ഷം രൂപയില്‍ കൂടുതല്‍ വിലയുള്ള ആഢംബര കാറുകള്‍ക്ക് അധിക നികുതി ഏര്‍പ്പെടുത്തി. 3000 ചതുരശ്ര അടിക്ക് മുകളിലുള്ള വീടുകള്‍ക്കും 2000 ചതുരശ്ര അടിക്ക് മുകളിലുള്ള ഫ്‌ളാറ്റുകള്‍ക്കും അധിക നികുതി നല്‍കേണ്ടി വരും.

അതേസമയം ഓട്ടോ  ടാക്‌സി നിരക്ക് വര്‍ദ്ധിപ്പിക്കുന്ന കാര്യത്തിലും തീരുമാനമായില്ല. സര്‍ക്കാര്‍ ഓഫീസുകളുടെ പ്രവര്‍ത്തിദിനം അഞ്ചാക്കി കുറയ്ക്കണമെന്ന പൊതുഭരണവകുപ്പിന്റെ നിര്‍ദ്ദേശത്തില്‍ തീരുമാനമായില്ല.
    
</TEXT>
</DOC>