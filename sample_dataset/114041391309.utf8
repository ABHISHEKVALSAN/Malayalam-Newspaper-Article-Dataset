<DOC>
<DOCNO>114041391309.utf8</DOCNO>
<TEXT>


           ഉക്രെയ്ന്‍ പ്രതിസന്ധി രൂക്ഷം: ആയുധധാരികള്‍ സര്‍ക്കാര്‍ കെട്ടിടങ്ങള്‍ പിടിച്ചെടുത്തു    

Sunday 13 April 2014 1:01 pm IST

കീവ്: ഉക്രെയ്‌നില്‍ രാഷ്ട്രീയ പ്രതിസന്ധി രൂക്ഷമാകുന്നു. ആയുധധാരികളായ അക്രമികള്‍ രാജ്യത്തിന്റെ വിവിധ ഭാഗങ്ങളില്‍ ആക്രമണം അഴിച്ചുവിട്ടു. ഉക്രെയ്‌നിന്റെ കിഴക്കന്‍ മേഖലയായ സ്ലാവിയന്‍സ്‌കില്‍ ആയുധധാരികള്‍ പൊലീസ് സ്‌റ്റേഷന്‍ കീഴടക്കി. രണ്ടു മിനി ബസുകളിലായെത്തിയ സംഘം പൊലീസ് സ്‌റ്റേഷനു നേരേ നിറയൊഴിച്ച ശേഷമാണ് കെട്ടിടം പിടിച്ചെടുത്തത്.

ആക്രമണത്തില്‍ മൂന്ന് പൊലീസ് ഉദ്യോഗസ്ഥര്‍ക്ക് പരുക്കേറ്റിട്ടുണ്ട്. റഷ്യന്‍ അനുകൂലികളാണ് ആക്രമണത്തിനു പിന്നില്‍ എന്നാണ് ഉക്രെയ്ന്‍ പറയുന്നത്.

ക്രമാറ്റോര്‍സ്‌കില്‍ അക്രമികളും പൊലീസും തമ്മില്‍ ഏറ്റുമുട്ടലുണ്ടായി . സര്‍ക്കാര്‍ കെട്ടിടങ്ങള്‍ പിടിച്ചെടുക്കാനുള്ള ശ്രമത്തിനിടെയാണ് ആക്രമണമുണ്ടായത്.

അതേസമയം കിഴക്കന്‍ ഉക്രെയ്‌നില്‍ ഉക്രെയ്ന്‍ അധികൃതര്‍ നടത്തുന്ന ഇടപെടല്‍ വരാനിരിക്കുന്ന ചര്‍ച്ചകള്‍ക്ക് തടസമാകുമെന്ന് റഷ്യന്‍ വിദേശകാര്യമന്ത്രി സെര്‍ജി ലാവ്രോവ് പറഞ്ഞു. കിഴക്കന്‍ ഉക്രെയ്‌നിലെ പ്രശ്‌നങ്ങള്‍ക്ക് പിന്നില്‍ റഷ്യയാണെന്ന് അമേരിക്കയും ആരോപിച്ചു.
    
</TEXT>
</DOC>