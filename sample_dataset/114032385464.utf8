<DOC>
<DOCNO>114032385464.utf8</DOCNO>
<TEXT>


           മൂംബൈയില്‍ ടാങ്കര്‍ ലോറി പൊട്ടിത്തെറിച്ച് ഏഴ് മരണം    

Sunday 23 March 2014 12:27 pm IST

ദഹാനു: മുംബൈ-അഹമ്മദാബാദ് ദേശീയപാതയില്‍ പെട്രോള്‍ ടാങ്കര്‍ പൊട്ടിത്തെറിച്ച്  ഏഴ് പേര്‍ മരണമടഞ്ഞു. ഒമ്പത് പേര്‍ക്ക് പരിക്കേറ്റിട്ടുണ്ട്. ഇവരില്‍ അഞ്ച് പേരുടെ നില ഗുരുതരമാണ്. മുംബൈയില്‍ നിന്ന് ഗുജറാത്തിലേക്ക് പോകുകയായിരുന്ന പെട്രോള്‍ ടാങ്കറാണ്  അപകടത്തില്‍പ്പെട്ടത്.

ശനിയാഴ്ച്ച വൈകിട്ട് മൂന്ന് മണിയോടെ ദഹാനുവിലെ ചറോട്ട നാക്കാ ഭാഗത്ത് ടാങ്കര്‍ ലോറി നിയന്ത്രണം വിട്ട് മറിയുകയും തുടര്‍ന്ന് പൊട്ടിത്തെറിക്കുകയുമായിരുന്നെന്ന് അധികൃതര്‍ പറഞ്ഞു. ടാങ്കറിലുണ്ടായിരുന്ന മൂന്ന് പേരും, പൊട്ടിത്തെറിക്കുന്ന സമയം ടാങ്കറിന് സമീപമുണ്ടായിരുന്ന മറ്റുള്ള നാലു പേരുമാണ് മരിച്ചതെന്ന് കണ്‍ട്രോല്‍ റൂം മേധാവി ജയ്ദീപ് വിസാവ് അറിയിച്ചു.

അപകടം നടന്ന് ഉടന്‍ തന്നെ അഗ്നിശമന സേനയും ആംബുലന്‍സുകളും സംഭവ സ്ഥലത്തേക്ക് എത്തി രക്ഷാപ്രവര്‍ത്തനം ഊര്‍ജ്ജിതമാക്കി. പൊട്ടിത്തെറിയില്‍ രണ്ട് ഓട്ടോറിക്ഷകള്‍, ഒരു ബൈക്ക്, രണ്ട് കാറുകള്‍ എന്നിവയുള്‍പ്പടെ ടാങ്കറിന് സമീപമുണ്ടായിരുന്ന ആറോളം വാഹനങ്ങളാണ് കത്തിനശിച്ചതെന്ന് പോലീസ് വ്യക്തമാക്കി.

അപകടത്തില്‍ ഒരു ഹോട്ടലും ഭാഗികമായി കത്തിനശിച്ചിട്ടുണ്ട്. പരിക്കേറ്റവരെ അടുത്തുള്ള വിവിധ ആശുപത്രികളിലായി പ്രവേശിപ്പിച്ചിരിക്കുകയാണ്. പലരും വെന്തുമരിച്ചിരിക്കുന്നതിനാല്‍ തിരിച്ചറിയാന്‍ പറ്റാത്ത അവസ്ഥയിലാണ്. ഇവരെ ഡിഎന്‍എ ടെസ്റ്റിലൂടെ കണ്ടെത്തുന്ന കാര്യം പോലീസ് ആലോചിച്ചു വരികായാണ്.
    
</TEXT>
</DOC>