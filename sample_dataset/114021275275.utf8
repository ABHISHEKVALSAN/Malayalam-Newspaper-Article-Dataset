<DOC>
<DOCNO>114021275275.utf8</DOCNO>
<TEXT>


           കേന്ദ്രസര്‍ക്കാര്‍ ജീവനക്കാരുടെ പണിമുടക്ക് തുടങ്ങി    

Wednesday 12 February 2014 2:00 pm IST

ന്യൂദല്‍ഹി: വിവിധ ആവശ്യങ്ങള്‍ ഉന്നയിച്ച് കേന്ദ്രസര്‍ക്കാര്‍ ജീവനക്കാരുടെ രണ്ട് ദിവസത്തെ പണിമുടക്ക് തുടങ്ങി. തപാല്‍, ഇന്‍കംടാക്‌സ്, ഐഎസ്ആര്‍ഒ അടക്കം 64 വകുപ്പുകളിലുള്ള 50 ലക്ഷത്തോളം ജീവനക്കാരാണ് രാജ്യവ്യാപകമായി സമരം ചെയ്യുന്നത്. 

സര്‍ക്കാരിന്റെ അവഗണനയും തൊഴില്‍ സുരക്ഷയടക്കമുള്ള വിവിധ ആവശ്യങ്ങളുന്നയിച്ചുള്ള  സമരം മൂലം ധനകാര്യ-നികുതി വകുപ്പ്‌, തപാല്‍ വിതരണമടക്കമുള്ള സര്‍ക്കാര്‍ സേവന മേഖലയാണ്‌ സ്തംഭിക്കുക. കയറ്റിറക്കുമതി പ്രവര്‍ത്തനവും ബില്ലുകളടക്കമുള്ള ക്രയവിക്രയങ്ങളുടെയും സ്തംഭനം പരോക്ഷമായി വാണിജ്യ-വ്യവസായ മേഖലയ്ക്ക്‌ മറ്റൊരു പ്രഹരമായും മാറും.

വിവിധ സംഘടനകളുടെ കൂട്ടായ്മയായ കോണ്‍ഫെഡറേഷന്‍ ഓഫ് ഗവണ്‍മെന്റ് എംപ്ലോയീസ് ആന്റ് വര്‍ക്കേഴ്‌സിന്റെ നേതൃത്വത്തിലാണ് രണ്ട് ദിവസത്തെ പണിമുടക്ക്. പണിമുടക്കില്‍ പങ്കെടുക്കുന്ന ജീവനക്കാര്‍ അതിന്റെ പരിണിതഫലങ്ങളും അനുഭവിക്കേണ്ടി വരുമെന്ന് കേന്ദ്രസര്‍ക്കാര്‍ മുന്നറിയിപ്പ് നല്‍കിയിട്ടുണ്ട്. 

സുപ്രീംകോടതി വിധി ഉദ്ധരിച്ച് കൊണ്ട് ജീവനക്കാര്‍ക്ക് പണിമുടക്കാന്‍ അവകാശമില്ലെന്നാണ് സര്‍ക്കാര്‍ കൈക്കൊണ്ടിരിക്കുന്ന നിലപാട്. പണിമുടക്കുന്ന ജീവനക്കാരുടെ ശമ്പളം നഷ്ടമാകും.
    
</TEXT>
</DOC>