<DOC>
<DOCNO>114031383024.utf8</DOCNO>
<TEXT>


           സുഷമാ സ്വരാജ്‌ വിദിശയില്‍; പത്തനംതിട്ടയില്‍ എം.ടി.രമേശ്‌     

Thursday 13 March 2014 10:35 pm IST

ന്യൂദല്‍ഹി: ലോക്സഭാ പ്രതിപക്ഷ നേതാവ്‌ സുഷമാ സ്വരാജ്‌ മധ്യപ്രദേശിലെ വിദിശയില്‍ നിന്നും ലോക്സഭയിലേക്ക്‌ മത്സരിക്കും. ജസ്വന്ത്‌ സിങ്ങിന്റെ സിറ്റിംഗ്‌ സീറ്റായ ഡാര്‍ജിലിംഗില്‍ നിന്നും മുതിര്‍ന്ന നേതാവ്‌ എസ്‌.എസ്‌. ആലുവാലിയയും ബീഹാറിലെ സരണില്‍ നിന്നും രാജീവ്‌ പ്രതാപ്‌ റൂഡിയും മത്സരിക്കും. കേരളത്തിലെ പത്തനംതിട്ടയില്‍ ബിജെപി സംസ്ഥാന ജനറല്‍ സെക്രട്ടറി എം.ടി. രമേശിനെ സ്ഥാനാര്‍ത്ഥിയായി നിശ്ചയിച്ചു. ഇതോടെ കേരളത്തിലെ 14 മണ്ഡലങ്ങളില്‍ ബിജെപി സ്ഥാനാര്‍ത്ഥികളായി. മൂന്നാംഘട്ട സ്ഥാനാര്‍ത്ഥി പട്ടികയില്‍ 97 പേരുടെ മണ്ഡലങ്ങളാണ്‌ പ്രഖ്യാപിച്ചിരിക്കുന്നത്‌. നരേന്ദ്രമോദി, എല്‍.കെ. അദ്വാനി എന്നിവരുള്‍പ്പെടെയുള്ള നേതാക്കള്‍ മത്സരിക്കുന്ന മണ്ഡലങ്ങള്‍ അടുത്ത കേന്ദ്രതെരഞ്ഞെടുപ്പ്‌ സമിതിയില്‍ പ്രഖ്യാപിക്കും. 
ബിജെപിയില്‍ ചേര്‍ന്ന ലാലുവിന്റെ വിശ്വസ്തന്‍ രാംകൃപാല്‍ യാദവ്‌ പാടലീപുത്രയില്‍ ലാലുവിന്റെ മകള്‍ മിസയ്ക്കെതിരായ ബിജെപി സ്ഥാനാര്‍ത്ഥിയാണ്‌. ദര്‍ബംഗയില്‍ കീര്‍ത്തി ആസാദും ഭഗല്‍പൂരില്‍ ഷാനവാസ്‌ ഹുസൈനും സ്ഥാനാര്‍ത്ഥികളാണ്‌. ബിജെപി കേന്ദ്രകാര്യാലയത്തില്‍ നടന്ന തെരഞ്ഞെടുപ്പ്‌ സമിതി യോഗത്തില്‍ എല്‍.കെ അദ്വാനി, നരേന്ദ്രമോദി, രാജ്നാഥ്സിങ്‌, സുഷമാ സ്വരാജ്‌, അരുണ്‍ ജെയ്റ്റ്ലി, രാംലാല്‍ എന്നിവരടക്കമുള്ളവര്‍ പങ്കെടുത്തു. 
    
</TEXT>
</DOC>