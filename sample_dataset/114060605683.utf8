<DOC>
<DOCNO>114060605683.utf8</DOCNO>
<TEXT>


           പെണ്‍കുട്ടികളെ ലൈംഗികമായി പീഡിപ്പിച്ചു: പോപ് ഗായകനെതിരെ എട്ട് കേസുകള്‍    

Friday 6 June 2014 11:45 am IST

ലണ്ടന്‍: പന്ത്രണ്ടും പതിനാലും വയസ് വരുന്ന രണ്ട് പെണ്‍കുട്ടികളെ ലൈംഗികമായി പീഡിപ്പിച്ച കേസില്‍ ബ്രിട്ടീഷ് മുന്‍ പോപ് താരം ഗ്യാരി ഗ്‌ളിറ്ററിനെതിരെ എട്ട് കേസുകള്‍ ചുമത്തും.

1977നും 1988നും ഇടയിലാണ് കേസിനാസ്പദമായ സംഭവം നടന്നത്. മയക്കുമരുന്ന് നല്‍കിയാണ് പെണ്‍കുട്ടികളെ പീഡിപ്പിച്ചത്. ക്രൗണ്‍ പ്രോസിക്യൂഷന്‍ സര്‍വീസാണ് ഇക്കാര്യം അറിയിച്ചത്. ഈ കേസില്‍ 2012ല്‍ ഗ്‌ളിറ്ററിന് ജാമ്യം ലഭിച്ചിരുന്നു. കേസില്‍ പുനര്‍വിചാരണ ജൂണ്‍ 19ന് തുടങ്ങും.

1960 മുതല്‍ മൂന്ന് പതിറ്റാണ്ട് പോപ് സംഗീത ലോകത്ത് വിരാജിച്ച താരമായിരുന്നു ഗ്യാരി ഗ്‌ളിറ്റര്‍. റോക്കും പോപും ചേര്‍ത്ത് ഗ്‌ളാം റോക്ക് (ഗ്‌ളിറ്റര്‍ റോക്ക്) എന്ന സംഗീത ശൈലിക്ക് പ്രചാരം നല്‍കിയതില്‍ പ്രമുഖനാണ് ഗ്‌ളിറ്റര്‍. 90കള്‍ക്കൊടുവില്‍ ലൈംഗിക കുറ്റകൃത്യങ്ങളില്‍പ്പെട്ട് അദ്ദേഹം സംഗീത ജീവിതത്തില്‍ നിന്ന് പിന്‍വലിഞ്ഞു.

97ല്‍ ഗ്‌ളിറ്ററിന്റെ കംപ്യൂട്ടറില്‍ നിന്നും പ്രായപൂര്‍ത്തിയാകാത്ത കുട്ടികളുടെ നഗ്‌ന ചിത്രങ്ങളും വീഡിയോയും പിടിച്ചെടുത്തതോടെയായിരുന്നു സംഗീത ജീവിതത്തില്‍ നിന്ന് പോപ് ഗായകന്‍ പിന്‍വലിഞ്ഞത്.
    
</TEXT>
</DOC>