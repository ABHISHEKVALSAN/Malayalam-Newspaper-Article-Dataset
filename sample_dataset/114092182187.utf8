<DOC>
<DOCNO>114092182187.utf8</DOCNO>
<TEXT>


           പാലക്കാട്‌, ആലത്തൂര്‍ വിഷയം കാര്‍ഷികം    

Sunday 21 September 2014 10:13 am IST

        പാലക്കാടും, ആലത്തുരും. പാലക്കാടിനെ ലോക്സഭയില്‍ പ്രതിനിധീകരിക്കുന്നത്‌ ഈ മണ്ഡലങ്ങളാണ്‌ . ഇതില്‍ ആലത്തൂരിന്റ ഒരുഭാഗം തൃശ്ശൂരിലേക്കും വ്യാപിച്ച്‌ കിടക്കുന്നു. പാലക്കാട്‌ മണ്ഡലം പൂര്‍ണ്ണമായും ജില്ലയില്‍ തന്നെയാണ്‌.ഇരുമണ്ഡലത്തേയും സംബന്ധിച്ച്‌ പ്രധാന വിഷയം കാര്‍ഷിക മേഖലയിലെ പ്രശ്നം തന്നെയാണ്‌. പാലക്കാട്‌ മണ്ഡലത്തെ മാത്രമായി എടുത്താല്‍ ഇത്തവണത്തെ തെരഞ്ഞെടുപ്പ്‌ പോരില്‍ കത്തികയറുക തകര്‍ന്നുപോയ റെയില്‍വേ വികസനം തന്നെയാണ്‌. ശിലാസ്ഥാപനത്തില്‍ ഒതുങ്ങി നില്‍ക്കുന്ന കഞ്ചിക്കോട്‌ കോച്ച്‌ ഫാക്ടറി, എത്‌ നിമിഷവും റെയില്‍വേയുടെ വികസന ഭൂപടത്തില്‍ നിന്നും അപ്രത്യക്ഷമായേക്കാവുന്ന പാലക്കാട്‌ റെയില്‍വേ ഡിവിഷന്‍ രൂപീകരണവുമാണ്‌ പാലക്കാടിന്റ തെരഞ്ഞെടുപ്പ്‌ ചൂടില്‍ ആളിക്കത്തുക. വര്‍ഷങ്ങളായി പാലക്കാടിന്റെ സ്വപ്ന പദ്ധതിയായ കഞ്ചിക്കോട്‌ കോച്ച്‌ ഫാക്ടറിക്ക്‌ തുക നേടിയെടുക്കുന്നതില്‍ സിറ്റിംഗ്‌ എം പിയുടെയും, സംസ്ഥാന സര്‍ക്കാരിന്റെയും തികഞ്ഞ പരാജയം തുറന്ന്‌ കാണിക്കാന്‍ ഒരുങ്ങുകയാണ്‌ ബിജെപി്‌ ഒ രാജഗോപാല്‍ റെയില്‍വേ മന്ത്രിയായിരുന്ന കാലത്ത്‌ പാലക്കാടിന്‌ ലഭിച്ച പദ്ധതികളും ഫണ്ടും മാത്രമാണ്‌ ഇപ്പോഴും ഉയര്‍ത്തി കാട്ടാനുള്ളത്‌. പത്ത്‌ വര്‍ഷമായി പണി പൂര്‍ത്തിയാകാതെ കിടക്കുന്ന റെയില്‍വേ മേല്‍പ്പാലം, പാലക്കാട്‌ ഡിവിഷന്‍ രൂപികരണം എന്നിവയും പതിനാറാം ലോക്സഭ തെരഞ്ഞെടുപ്പില്‍ പാലക്കാടിന്റെ പ്രചരണ വിഷയമാകും.നേരത്തെ പാലക്കാട്‌ ഡിവിഷനില്‍ ഉള്‍പ്പെട്ടിരുന്ന സേലം മറ്റൊരു ഡിവിഷനാക്കിയതോടെ പ്രതീക്ഷ നഷ്ടപ്പെട്ട പാലക്കാട്‌ ഡിവിഷന്‌ കൂടുതല്‍ തിരിച്ചടി നല്‍കികൊണ്ട്‌ ഗാഗുല്‍ബത്ത ഡിവിഷന്‍ രൂപീകരിക്കാന്‍ റെയില്‍വേ തീരുമാനിച്ചത്‌. ഇത്‌ എംപി എന്ന നിലയില്‍ രാജേഷിന്റെ പരാജയമായിരുന്നുവെന്ന്‌ സിപിഎമ്മില്‍ നിന്നും തന്നെ അഭിപ്രായം ഉയര്‍ന്നിട്ടുണ്ട്‌. മുന്‍ എംപി എഎന്‍ കൃഷ്ണദാസ്‌ പരസ്യമായി തന്നെ രാജേഷിനെതിരെ രംഗത്തുവന്നിരുന്നു.
മലബാറിലെ റെയില്‍വേ യാത്രക്കാരുടെ പ്രശ്നങ്ങള്‍ക്ക്‌ പരിഹാരംകണ്ടെത്തുവാനും സാധിച്ചിട്ടില്ല പ്രതിരോധ മന്ത്രാലയത്തിന്‌ കീഴില്‍ പ്രവര്‍ത്തിക്കുന്ന ഐടിഐക്ക്‌ ഫണ്ട്‌ ലഭിക്കാതിരുന്നതും ഐഐടി സ്ഥാപിക്കുന്നതില്‍ വന്ന വീഴ്ചകളും പ്രതിഫലിക്കും. ഇതിനുപുറമേ അട്ടപ്പാടി ആദിവാസി മേഖലയിലെ പ്രശ്നങ്ങള്‍ ശ്രദ്ധകേന്ദ്രമാകും. അടിക്കടിയുണ്ടാകുന്ന ശിശു മരണങ്ങളും, ആദിവാസി മേഖലയില്‍ അവരുടെ ക്ഷേമത്തിനായി പദ്ധതികള്‍ കൊണ്ടുവരാതിരുന്നതും വരും ദിവസങ്ങളില്‍ ഉയര്‍ന്ന്‌ കേള്‍ക്കും. 
ആലത്തൂര്‍ മണ്ഡലത്തെ സംബന്ധിച്ച്‌ ഉയര്‍ന്ന്‌ കേള്‍ക്കുക കാര്‍ഷിക മേഖലയിലെ പ്രശ്നങ്ങളാണ്‌. പാലക്കാടിന്റെ കൃഷി മേഖലക്ക്‌ വേണ്ടത്ര വെള്ളം ലഭിക്കാതിരിക്കുന്നത്‌ തന്നെയാണ്‌ പ്രധാന ചര്‍ച്ച വിഷയമാവുക. പറമ്പികുളം- ആളിയാര്‍ പദ്ധതിയില്‍ നിന്ന്‌ കേരളത്തിന്‌ അവകാശപ്പെട്ട വെള്ളം നേടിയെടുക്കുന്നതില്‍ വന്ന പരാജയം തെരഞ്ഞെടുപ്പ്‌ രംഗത്ത്നിറഞ്ഞ്‌ നില്‍ക്കും. മണ്ഡലത്തില്‍ ഉള്‍പ്പെട്ട ചിറ്റൂര്‍ മേഖലയിലും മറ്റും കര്‍ഷകര്‍ നെല്‍കൃഷിക്ക്‌ വെള്ളം കിട്ടാതെ അലയുകയാണ്‌. സമയബന്ധിതമായി തമിഴ്‌നാട്‌ വെള്ളം നല്‍കാത്തതാണ്‌ പ്രധാന പ്രശ്നമായി ചുണ്ടിക്കാണിക്കുന്നത്‌. അതൊടൊപ്പം ടുറിസത്തിന്‌ ഏറെ സാധ്യതയുള്ള നെല്ലിയാമ്പതി, കൊല്ലംങ്കോട്‌- തൃശ്ശൂര്‍ റെയില്‍വേ വികസനത്തിന്റെ പാളിച്ചകള്‍, ഒന്നര വര്‍ഷത്തോളം ഗതാഗതാ ദുര്‍ഘടമായ ദേശീയ പാതയുടെ ശോചനീയാവസ്ഥ, തൃശ്ശൂര്‍ മെഡിക്കല്‍ കോളേജിലെ പ്രശ്നങ്ങള്‍ എന്നിവയും ചര്‍ച്ചയ്ക്ക്‌ വരും. ഇതിനെല്ലാം പുറമേ സംവരണ മണ്ഡലമായിട്ടും പട്ടികജാതി - പട്ടികവര്‍ഗ്ഗ മേഖലയിലെ ജനങ്ങളുടെ അടിസ്ഥാന വികസന സൗകര്യങ്ങളുടെ അഭാവവും തെരഞ്ഞെടുപ്പില്‍ ചൂടന്‍ ചര്‍ച്ചയാകും.
കൃഷ്ണകുമാര്‍ ആമലത്ത്‌

</TEXT>
</DOC>