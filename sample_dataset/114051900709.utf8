<DOC>
<DOCNO>114051900709.utf8</DOCNO>
<TEXT>


           യുഡിഎഫ് യോഗത്തില്‍ മദ്യനയം ചര്‍ച്ചയ്‌ക്കെടുക്കില്ല    

Monday 19 May 2014 12:12 pm IST

തിരുവനന്തപുരം: സര്‍ക്കാരിന്റെ മദ്യനയം സംബന്ധിച്ച വിഷയം നാളെ ചേരാനിരിക്കുന്ന യുഡിഎഫ് യോഗത്തില്‍ ചര്‍ച്ചയ്‌ക്കെടുക്കില്ല. യു.ഡി.എഫ് യോഗത്തിന്റെ അജണ്ടയില്‍ വിഷയം ഉള്‍പ്പെടുത്താത്തതിനെ തുടര്‍ന്നാണിത്.

തെരഞ്ഞെടുപ്പ് സംബന്ധിച്ച ചര്‍ച്ചകളാകും നേതൃയോഗത്തിന്റെ മുഖ്യ അജണ്ട. വിഷയത്തില്‍ കെപിസിസിക്ക് അകത്ത് തന്നെ നിലപാടുകളുള്ളതിനാലാണ് യോഗത്തില്‍ ഇക്കാര്യം ചര്‍ച്ച ചെയ്യേണ്ടെന്ന് തീരുമാനിച്ചത്. എന്നാല്‍ വിഷയവുമായി ബന്ധപ്പെട്ട് ഘടകകക്ഷികളുമായി മുഖ്യമന്ത്രി ഉമ്മന്‍ചാണ്ടിയും കെ.പി.സി.സി പ്രസിഡന്റ് വി.എം.സുധീരനും ചര്‍ച്ച നടത്തും.

ബാര്‍ ലൈസന്‍സ് പുതുക്കുന്നതുമായി ബന്ധപ്പെട്ട് കോണ്‍ഗ്രസില്‍ സമവായം രൂപപ്പെടുത്താന്‍ കഴിയാത്തതിനെ തുടര്‍ന്നാണ് വിഷയം ആദ്യം ഘടകകക്ഷികളുമായി ചര്‍ച്ച ചെയ്യാന്‍ തീരുമാനിച്ചത്. തെരഞ്ഞെടുപ്പ് കാലമായതിനാലാണ് ഇക്കാര്യത്തില്‍ ഇതുവരെ തീരുമാനമെടുക്കാതിരുന്നത്.

ഘടകകക്ഷികളുടെ അഭിപ്രായം അറിഞ്ഞ ശേഷം കോണ്‍ഗ്രസില്‍ സമവായം ഉണ്ടാക്കി അന്തിമ തീരുമാനം കൈക്കൊള്ളാമെന്നാണ് ഇപ്പോഴുണ്ടായിരിക്കുന്ന തീരുമാനം.

നിലവാരമില്ലാത്ത 418 ബാറുകള്‍ക്ക് ലൈസന്‍സ് പുതുക്കി നല്‍കേണ്ടെന്നാണ് സുധീരന്റെ നിലപാട്. എന്നാല്‍ വേണ്ടത്ര സമയം നല്‍കി കൊണ്ട് ബാറുകള്‍ തുറക്കാന്‍ അനുമതി നല്‍കണമെന്നാണ് മുഖ്യമന്ത്രിയുടെ നിലപാട്.
    
</TEXT>
</DOC>