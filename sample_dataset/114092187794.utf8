<DOC>
<DOCNO>114092187794.utf8</DOCNO>
<TEXT>


           അജ്മീറില്‍ ഇത്തവണ പെയിലറ്റ്‌ വിയര്‍ക്കും    

Sunday 21 September 2014 10:06 am IST

ജയ്പൂര്‍: സൂഫി സന്യാസി ഖ്വാജ മൊയ്നുദ്ദീന്‍ ചിസ്തിയുടെ സ്മാരകം നിലകൊള്ളുന്നയിടം എന്നതടക്കം നിരവധി പ്രത്യേകതകളുള്ള രാജസ്ഥാനിലെ അജ്മീര്‍ ലോക്സഭാ മണ്ഡലം ഒരു കാലത്ത്‌ ബിജെപിയുടെ കോട്ടയായിരുന്നു. കഴിഞ്ഞ തവണ സച്ചിന്‍ പെയിലേറ്റ്ന്ന വന്‍ തോക്കിനെ ഇറക്കി കോണ്‍ഗ്രസ്‌ ആ കോട്ടയില്‍ കൊടിനാട്ടി. രാജേഷ്‌ പെയിലറ്റിന്റെ പ്രിയ പുത്രന്‍ 76,000 വോട്ടുകള്‍ക്ക്‌ ജയിച്ചുകയറിയപ്പോള്‍ അജ്മീറിലെ വോട്ട്‌ സമവാക്യങ്ങള്‍ തിരുത്തിക്കുറിക്കപ്പെട്ടു.
എന്നാല്‍ ഇത്തവണ പെയിലറ്റ്‌ അല്‍പ്പം വിയര്‍ക്കുമെന്നാണ്‌ റിപ്പോര്‍ട്ടുകള്‍. കൈവിട്ട മണ്ഡലം തിരിച്ചുപിടിക്കാന്‍ ബിജെപി രംഗത്തിറക്കിയിരിക്കുന്നത്‌ ചില്ലറ കക്ഷിയെയല്ല, സംസ്ഥാനത്തെ പ്രമുഖ ജാട്ട്‌ നേതാവും വസുന്ധരെ രാജെ സിന്ധ്യെ മന്ത്രിസഭയിലെ അംഗവുമായ സന്‍വര്‍ ലാല്‍ ജാട്ടിനെയാണ്‌.
നിയമസഭാ തെരഞ്ഞെടുപ്പിലേറ്റ തിരിച്ചടി കോണ്‍ഗ്രസിനെ ഇപ്പോഴും വേട്ടയാടുന്നുണ്ട്‌. അജ്മീറിലെ എട്ടു മണ്ഡലങ്ങളില്‍ ഒന്നില്‍പ്പോലും കോണ്‍ഗ്രസ്‌ സ്ഥാനാര്‍ത്ഥികള്‍ ജയിച്ചില്ല. പെയിലറ്റിന്റെ നില പരുങ്ങലിലാണെന്നു പറയാന്‍ അതിലേറെ കണക്കുകളൊന്നും നിരത്തേണ്ട. മണ്ഡല പുനര്‍നിര്‍ണയം കഴിഞ്ഞ തവണ ബിജെപിയെ പിന്നോട്ടടിക്കുകയായിരുന്നു. പാര്‍ട്ടിയുടെ വോട്ട്‌ ബാങ്കായ റാവത്ത്‌ വിഭാഗക്കാര്‍ ഏറെയുണ്ടായിരുന്ന ബീവാറിനെ രാജ്സമന്ദിലേക്കു ചേര്‍ത്തശേഷം ജയ്പൂരിന്റെ ഭാഗമായിരുന്ന ഡുഡുവിനെ അജ്മീറുമായി കൂട്ടിയിണക്കി. എങ്കിലും രണ്ടു ലക്ഷത്തോളം റാവത്തുമാര്‍ ഇപ്പോഴും അജ്മീറിലുണ്ട്‌. 3.85 ലക്ഷം വരുന്ന പട്ടികജാതി-വര്‍ഗ വോട്ടര്‍മാരാണ്‌ മണ്ഡലത്തിലെ ഭൂരിപക്ഷ വിഭാഗം.
ജാതി സമവാക്യങ്ങള്‍ ഏറെ സ്വാധീനം ചെലുത്തുന്ന അജ്മീറിലെ അങ്കത്തില്‍ ബിജെപി വൈശ്യരുടെയും ജാട്ടുകളുടെയും റാവത്തുമാരുടെയും ബ്രാഹ്മണരുടെയും വോട്ടില്‍ കണ്ണുവയ്ക്കുന്നു. മുസ്ലീങ്ങളും ഗുജ്ജാറുകളും എസ്സി-എസ്ടി വിഭാഗവും സഹായിക്കുന്നുമെന്നാണ്‌ കോണ്‍ഗ്രസിന്റെ കണക്കുകൂട്ടല്‍. സമ്മതിദായകരുമായുള്ള അടുപ്പവും അജ്മീറിലെ ഫലത്തെ സ്വാധീനിക്കും. കര്‍ഷകരെ സഹായിക്കുമെന്നും സാധാരണക്കാര്‍ക്കൊപ്പം എന്നുമുണ്ടാവുമെന്നു സന്‍വര്‍ ലാല്‍ ഉറപ്പുകൊടുക്കുന്നു. അജ്മീര്‍ നിവാസികൂടിയായ സന്‍വര്‍ ലാല്‍ അങ്ങനെ പറയുമ്പോള്‍ വിശ്വാസത്തിലെടുക്കുന്നവര്‍ ഏറെപ്പേര്‍. അതുതന്നെയാണ്‌ പെയിലറ്റിന്റെ പാത ദുര്‍ഘടമാക്കുന്നതും.
    
</TEXT>
</DOC>