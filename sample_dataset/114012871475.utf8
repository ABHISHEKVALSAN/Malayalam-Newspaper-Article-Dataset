<DOC>
<DOCNO>114012871475.utf8</DOCNO>
<TEXT>


           കുറ്റക്കാരെ സംരക്ഷിക്കാനുറച്ച്‌ സിപിഎം കേന്ദ്രനേതൃത്വം    

Tuesday 28 January 2014 9:59 pm IST

        ന്യൂദല്‍ഹി: ടി.പി ചന്ദ്രശേഖരന്‍ വധക്കേസിലെ പ്രതികളെ കോടതി ശിക്ഷിച്ചിട്ടും സംരക്ഷിക്കാനുറച്ചുകൊണ്ട്‌ സിപിഎം കേന്ദ്രനേതൃത്വം മുന്നോട്ട്‌. കോടതി വിധിയുടെ പശ്ചാത്തലത്തില്‍ പാര്‍ട്ടി നേതാക്കള്‍ക്കെതിരെ നടപടിയുണ്ടാകില്ലെന്ന്‌ സിപിഎം നേതൃത്വം വ്യക്തമാക്കി. ശിക്ഷിക്കപ്പെട്ട നേതാക്കള്‍ക്കെതിരായ നടപടി സിപിഎം നിയോഗിച്ച അന്വേഷണ കമ്മീഷന്റെ റിപ്പോര്‍ട്ടിന്റെ അടിസ്ഥാനത്തില്‍ മാത്രമാണെന്നാണ്‌ കേന്ദ്രനേതൃത്വത്തിന്റെ നിലപാട്‌. ടി.പി വധത്തിനു പിന്നില്‍ പ്രവര്‍ത്തിച്ച നേതാക്കള്‍ക്കെതിരെ നടപടി വേണമെന്ന വി.എസ്‌ അച്യുതാനന്ദന്റെ ആവശ്യത്തേയും സിപിഎം കേന്ദ്രനേതൃത്വം തള്ളിക്കളഞ്ഞു. 
ടി.പി ചന്ദ്രശേഖരന്‍ വധത്തില്‍ പാര്‍ട്ടിക്ക്‌ യാതൊരു പങ്കുമില്ലെന്നും പാര്‍ട്ടി നേതാക്കളാരെങ്കിലും കേസില്‍ ഉള്‍പ്പെട്ടിട്ടുണ്ടെങ്കില്‍ നടപടിയുണ്ടാകുമെന്നും സിപിഎം നേതൃത്വം നേരത്തെ വ്യക്തമാക്കിയിരുന്നു. എന്നാല്‍ കേസന്വേഷണത്തിനിടെ നിരവധി സിപിഎം നേതാക്കള്‍ പോലീസ്‌ പിടിയിലായത്‌ പാര്‍ട്ടിയെ വലിയ പ്രതിരോധത്തിലാക്കി. പി.മോഹനന്‍ അടക്കമുള്ള നേതാക്കളെ കേസില്‍ നിന്നും രക്ഷിച്ചുകൊണ്ട്‌ മുഖം രക്ഷിക്കാനായെന്ന്‌ സിപിഎം അവകാശപ്പെടുമ്പോഴും പാനൂര്‍ ഏരിയാ കമ്മറ്റിയംഗം കുഞ്ഞനന്തന്‍ ഉള്‍പ്പെടെയുള്ള നേതാക്കള്‍ കേസില്‍ കുറ്റക്കാരാണെന്ന്‌ കോടതി കണ്ടെത്തി. കുന്നുമ്മക്കര ലോക്കല്‍ കമറ്റിയംഗം കെ.സി രാമചന്ദ്രന്‍, കുന്നോത്തുപറമ്പ്‌ ബ്രാഞ്ച്‌ സെക്രട്ടറി മനോജ്‌ എന്നീ നേതാക്കളേയും കോടതി ജീവപര്യന്തം തടവിന്‌ ശിക്ഷിച്ചിട്ടുണ്ട്‌. 
ടി.പി വധക്കേസിലെ പാര്‍ട്ടി പങ്കാളിത്തം വ്യക്തമായിക്കഴിഞ്ഞിട്ടും പാര്‍ട്ടിതല നടപടികള്‍ ഉണ്ടാവില്ലെന്ന്‌ കേന്ദ്രനേതൃത്വത്തിന്റെ നിലപാടോടെ വ്യക്തമായിക്കഴിഞ്ഞു. ശിക്ഷിക്കപ്പെട്ടവര്‍ക്കുവേണ്ടി മേല്‍കോടതിയെ സമീപിക്കുമെന്ന നിലപാട്‌ കേരളത്തില്‍ നിന്നുള്ള പോളിറ്റ്‌ ബ്യൂറോ അംഗങ്ങള്‍ വ്യക്തമാക്കിയിട്ടുമുണ്ട്‌. ടി.പി വധക്കേസിലെ പാര്‍ട്ടി അന്വേഷണ കമ്മീഷന്‍ പ്രവര്‍ത്തനവും ഏതാണ്ട്‌ മന്ദീഭവിച്ച നിലയിലാണ്‌. അന്വേഷണ കമ്മീഷന്റെ പ്രവര്‍ത്തനം ഇനി മുന്നോട്ട്‌ കൊണ്ടുപോകേണ്ടെന്ന ധാരണയും സിപിഎം നേതൃത്വം ഉണ്ടാക്കിയിട്ടുണ്ട്‌.
സ്വന്തം ലേഖകന്‍

</TEXT>
</DOC>