<DOC>
<DOCNO>114092427652.utf8</DOCNO>
<TEXT>


           സംഗമേശന്റെ തട്ടകത്തും ആഹ്ലാദപ്പെരുമഴ    

Wednesday 24 September 2014 10:56 pm IST

        ഇരിങ്ങാലക്കുട: ചരിത്ര നേട്ടം കൈവരിച്ചതിന്റെ ആഹഌദത്തിമര്‍പ്പില്‍ രാജ്യം നിറഞ്ഞു നില്‍ക്കുമ്പോള്‍ അമരത്ത് പ്രവര്‍ത്തിച്ച ചെയര്‍മാന്‍ ഡോ.കെ.രാധകൃഷ്ണന്റെ നാട്ടിലും ആഹ്ലാദത്തിന്റെ പെരുമഴ. സംഗമേശന്റെ തട്ടകത്ത് നിന്ന് ഐഎസ്ആര്‍ഒയില്‍  എത്തിയ അദ്ദേഹം പരീക്ഷണങ്ങള്‍ക്ക് മുന്‍പ് കൂടല്‍മാണിക്യം ക്ഷേത്രത്തില്‍ എത്തുമായിരുന്നു.
ഇന്നലെ രാവിലെ രാധാകൃഷ്ണന്റെ ജന്മഗൃഹമായ കോപ്പുള്ളി തറവാട്ടിലും ആഹ്ലാദവും ആവേശവും  തുളുമ്പി. ചരിത്രനേട്ടത്തിന് നേതൃത്വം നല്‍കാന്‍ രാധാകൃഷ്ണനെ യോഗ്യനാക്കിയ കൂടല്‍മാണിക്യ സ്വാമിക്കും രാഷ്ട്രത്തിനും നന്ദിയുണ്ടെന്ന് ചരിത്ര നേട്ടം ടിവിയിലുടെ ദര്‍ശിച്ച ശേഷം തറവാട്ടില്‍ താമസിക്കുന്ന അമ്മായി കല്യാണിക്കുട്ടി ടീച്ചര്‍ പറഞ്ഞു. മകള്‍ മീന, ഭര്‍ത്താവ് മുരളീധരന്‍, മകന്‍ രവികുമാര്‍ എന്നിവരും ആഹ്ലാദം പങ്കുവെച്ചു.

ഡോ.ജി.മാധവന്‍നായര്‍ക്കുശേഷം ഐ.എസ്.ആര്‍.ഒയുടെ നേതൃത്വം ഏറ്റെടുത്ത ഡോ.കെ.രാധാകൃഷ്ണന്‍ ശാസ്ത്രലോകത്തിന് ഏറെ നേട്ടങ്ങളാണ് സമ്മാനിച്ചത്. 2009ല്‍ ഒക്‌ടോബര്‍ 31നാണ് ഐ.എസ്.ആര്‍.ഒയുടെ ചെയര്‍മാന്‍സ്ഥാനം ഇരിങ്ങാലക്കുടക്കാരന്‍ ഏറ്റെടുത്തത്.

തുടര്‍ന്നങ്ങോട്ട് ചന്ദ്രയാന്‍, മംഗള്‍യാന്‍ എന്നീ ബൃഹത്പദ്ധതികള്‍ രാജ്യത്തിന് സമര്‍പ്പിക്കുന്നതിന് ചുക്കാന്‍ പിടിച്ച അദ്ദേഹം ഇന്ത്യയെ ശാസ്ത്രലോകത്ത് നേട്ടത്തിന്റെ നിറുകയില്‍ എത്തിക്കുന്നതില്‍ നിര്‍ണായക പങ്കാണ് വഹിച്ചത്.

ഇരിങ്ങാലക്കുട നാഷണല്‍ സ്‌കൂളില്‍  വിദ്യാഭ്യാസം ആരംഭിച്ചു. ക്രൈസ്റ്റ് കോളേജില്‍ നിന്ന് ബിരുദമെടുത്ത ശേഷം തൃശൂര്‍ എഞ്ചിനീയറിംഗ് കോളേജില്‍ പഠിച്ചു.  1970ല്‍ ഇലക്ട്രിക്കല്‍ എഞ്ചിനീയറിംഗ് പൂര്‍ത്തിയാക്കി.

1971ലാണ് വിക്രം സാരാഭായി സ്‌പേസ് സെന്ററില്‍ അദ്ദേഹം എത്തുന്നത്. നിരവധി നേട്ടങ്ങള്‍ കൈവരിച്ച അദ്ദേഹം നിരവധി സ്ഥാനങ്ങള്‍ വഹിച്ചിട്ടുണ്ട്.രാജ്യത്തിന് നല്‍കിയ അതുല്യ സംഭവനകള്‍ കണക്കിലെടുത്ത് രാജ്യം അദ്ദേഹത്തെ പത്മഭൂഷണ്‍ നല്‍കി ആദരിച്ചിരുന്നു.
    
</TEXT>
</DOC>