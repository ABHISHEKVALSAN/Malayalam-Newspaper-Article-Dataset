<DOC>
<DOCNO>114092189967.utf8</DOCNO>
<TEXT>


           'മോദിപ്പേടി' ഫലിച്ചില്ല; മുന്നണികള്‍ക്ക്‌ തിരിച്ചടി    

Sunday 21 September 2014 10:03 am IST

        കോഴിക്കോട്‌: 'നരേന്ദ്രമോദി പ്രധാനമന്ത്രിയാകുന്നതും ബിജെപി അധികാരത്തില്‍ വരുന്നതും വന്‍ അപകടമാണെന്ന" വ്യാജ ഭീതിപരത്താന്‍ ശ്രമിച്ചതു ഫലിച്ചില്ല. ഇതോടെ ന്യൂനപക്ഷ വോട്ടുകള്‍ ഏകീകരിക്കാനുള്ള ഇടതു-വലതുമുന്നണികളുടെ തന്ത്രം പരാജയമായി. തെരഞ്ഞെടുപ്പിന്റെ ആദ്യഘട്ടം മുതല്‍ 'മോദിപ്പേടി' പരത്താനായിരുന്നു എല്‍ഡിഎഫും യുഡിഎഫും പരിശ്രമിച്ചത്‌. മുസ്ലിംലീഗും ഈ പ്രചാരണത്തില്‍ ഏറെ മുന്നിലായിരുന്നു. മലബാറില്‍ അഞ്ചു ലോക്സഭാമണ്ഡലം കണ്‍വെന്‍ഷനുകളിലും ലീഗ്‌ പ്രധാനമായും പ്രചരിപ്പിക്കാന്‍ ശ്രമിച്ചതും ഇതായിരുന്നു. മന്ത്രി പി.കെ. കുഞ്ഞാലിക്കുട്ടിയായിരുന്നു ഇതിന്‌ ചുക്കാന്‍ പിടിച്ചത്‌.

എന്നാല്‍ കോണ്‍ഗ്രസ്‌-സിപിഎം- മുസ്ലിംലീഗ്‌ പ്രചാരണം ഫലിച്ചില്ല. വിവിധ മുസ്ലിം സംഘടനകള്‍ പല തട്ടുകളിലായി നിന്ന്‌ വ്യത്യസ്ത സമീപനങ്ങളാണ്‌ കൈക്കൊണ്ടിരിക്കുന്നത്‌. വര്‍ഗീയ ധ്രുവീകരണം സൃഷ്ടിച്ച്‌ മുസ്ലിം വോട്ടുകള്‍ മുഴുവന്‍ തട്ടിയെടുക്കാന്‍ സിപിഎമ്മും കോണ്‍ഗ്രസും പരസ്പരം മത്സരിക്കുകയായിരുന്നു.

സുന്നിയിലെ ഇരു വിഭാഗവും മുജാഹിദ്‌ വിഭാഗങ്ങളും ജമാഅത്തെ ഇസ്ലാമി, പിഡിപി സംഘടനകളും തെരഞ്ഞെടുപ്പില്‍ വ്യത്യസ്ത തട്ടുകളിലാണ്‌. കാന്തപുരത്തിനെ വഴിവിട്ട്‌ സഹായിക്കുന്നുവെന്ന കാരണത്താല്‍ ഇ.കെ. സുന്നി വിഭാഗം മുസ്ലിംലീഗിനെതിരെയും കോണ്‍ഗ്രസിനെതിരെയും കടുത്ത നിലപാടിലാണ്‌. ആര്യാടന്‍ മുഹമ്മദ്‌, ടി. സിദ്ദിഖ്‌ എന്നിവര്‍ കാന്തപുരം വിഭാഗത്തെ വഴിവിട്ട്‌ സഹായിക്കുന്നുവെന്നും ടി. സിദ്ദീഖ്‌ കാന്തപുരത്തിന്റെ നോമിനിയാണെന്നും ഇ കെ വിഭാഗം ആരോപിച്ചു. മലബാര്‍ മേഖലയില്‍ നിലനില്‍ക്കുന്ന ഇകെ-എപി സുന്നി തര്‍ക്കത്തില്‍ എ പി വിഭാഗത്തിനനുകൂലമായി ഒരു വിഭാഗം കോണ്‍ഗ്രസ്‌ നേതാക്കള്‍ നിലകൊള്ളുകയാണെന്ന്‌ ഇ കെ വിഭാഗം വിശദീകരിക്കുന്നു. മുടിപ്പള്ളി തര്‍ക്കത്തില്‍ കാന്തപുരത്തിനനുകൂലമായി ഹൈക്കോടതിയില്‍ സത്യവാങ്മൂലവും അവതരിപ്പിച്ചു. മാര്‍ച്ച്‌ ഒന്നിന്‌ കാന്തപുരം എ.പി. അബൂബക്കര്‍ മുസ്ലിയാരുമായി ചര്‍ച്ച നടത്തിയ ആഭ്യന്തര മന്ത്രി രമേശ്‌ ചെന്നിത്തലയുടെ നടപടിക്കെതിരെയും ഇ കെ സുന്നി വിഭാഗത്തില്‍ പ്രതിഷേധമുയര്‍ന്നു. പരമ്പരാഗതമായി മുസ്ലിംലീഗിനെ പിന്തുണക്കുന്ന ഇ കെ സുന്നിവിഭാഗത്തിന്റെ ഇപ്പോഴത്തെ നിലപാട്‌ യുഡിഎഫിന്‌ തിരിച്ചടിയാകും.

ജമാഅത്തെ ഇസ്ലാമിയാണ്‌ വന്‍പ്രതിസന്ധി നേരിടുന്നത്‌. വോട്ട്‌ ബാങ്കായി നിലകൊണ്ട്‌ തങ്ങളാണ്‌ വിജയത്തിന്റെ പിന്നിലെന്ന്‌ എല്ലാ തെരഞ്ഞെടുപ്പിലും അവകാശപ്പെടുന്ന ജമാഅത്തെ ഇസ്ലാമി വെല്‍ഫെയര്‍ പാര്‍ട്ടി രൂപീകരിച്ചതോടെയാണ്‌ നേരിട്ട്‌ തെരഞ്ഞെടുപ്പില്‍ മത്സരിക്കാനിറങ്ങിയത്‌. എന്നാല്‍ വെല്‍ഫെയര്‍ പാര്‍ട്ടി അഞ്ചു സീറ്റിലേ മത്സരിക്കുന്നുള്ളു. ചിലയിടത്ത്‌ ആര്‍എംപിയെ പിന്തുണക്കുകയാണ്‌. ഇവര്‍ ഓരോ മണ്ഡലത്തിലും തന്ത്രപരമായി വോട്ട്‌ വിനിയോഗിക്കും. എസ്ഡിപിഐയും സ്ഥാനാര്‍ത്ഥികളെ നിര്‍ത്തി മത്സരിക്കുകയാണ്‌. കഴിഞ്ഞ തെരഞ്ഞെടുപ്പില്‍ പിന്തുണച്ച പിഡിപി മദനി വിഷയത്തില്‍ കോണ്‍ഗ്രസ്‌ സമീപനത്തെ തുടര്‍ന്ന്‌ യുഡിഎഫിനെതിരാണ്‌. 

മുസ്ലിം ധ്രുവീകരണം സൃഷ്ടിച്ച്‌ വോട്ടുബാങ്ക്‌ രാഷ്ട്രീയത്തിന്റെ ഒരു ഭാഗം പിടിച്ചെടുക്കാന്‍ സിപിഎമ്മും ശ്രമിച്ചിരുന്നു. 'മോദിപ്പേടി' പ്രചരിപ്പിച്ച്‌ വോട്ട്‌ തട്ടാനുള്ള സിപിഎമ്മിന്റെ പ്രചാരണത്തിന്‌ തിരിച്ചടിയേറ്റു. ദേശീയതലത്തില്‍ വന്നു കൊണ്ടിരിക്കുന്ന മാറ്റം ഉള്‍ക്കൊള്ളാന്‍ ന്യൂനപക്ഷ സമൂഹത്തില്‍ നിന്നുള്ള പ്രബലമായ ഒരു വിഭാഗം തയ്യാറെടുക്കുകയാണ്‌.
എം. ബാലകൃഷ്ണന്‍

</TEXT>
</DOC>