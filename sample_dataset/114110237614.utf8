<DOC>
<DOCNO>114110237614.utf8</DOCNO>
<TEXT>


           ബാര്‍ കോഴ: കെ.എം.മാണി രാജിവെയ്ക്കണമെന്ന് പിണറായി വിജയന്‍    

Sunday 2 November 2014 2:26 pm IST

        തിരുവനന്തപുരം: ബാര്‍ കോഴ ഇടപാടില്‍ വിജിലന്‍സ് അന്വേഷണം പ്രഖ്യാപിച്ച സാഹചര്യത്തില്‍ ധനമന്ത്രി കെ.എം.മാണി രാജിവെയ്ക്കണമെന്ന് സിപിഎം സംസ്ഥാന സെക്രട്ടറി പിണറായി വിജയന്‍.വിജിലന്‍സ് അന്വേഷണം പ്രഖ്യാപിച്ച സാഹചര്യത്തില്‍ മാണി മന്ത്രിസ്ഥാനത്ത് തുടരുന്നത് ശരിയല്ല.

മാണി രാജിവെയ്ക്കുന്നില്ലെങ്കിലും മുഖ്യമന്ത്രി മന്ത്രിസഭയില്‍ നിന്നും പുറത്താക്കാന്‍ തയാറാകണം. സംഭവത്തില്‍ എക്‌സൈസ് മന്ത്രിയുടെയും മുഖ്യമന്ത്രിയുടെയും പങ്കും അന്വേഷിക്കണമെന്നും നിഷ്പക്ഷവും നീതിപൂര്‍വകവുമായ അന്വേഷണം നടത്തണമെന്നും പിണറായി ആവശ്യപ്പെട്ടു.

വിജിലന്‍സിനെ ഉപയോഗിച്ച് അന്വേഷണ പ്രഹസനം നടത്താനും ഭരണമുന്നണിയിലെ രാഷ്ട്രീയ പ്രതിസന്ധിക്ക് താല്‍ക്കാലികമായി ശമനം ഉണ്ടാക്കാനുമാണ് സര്‍ക്കാരിന്റെ ശ്രമം. ബാര്‍ അഴിമതിക്കേസില്‍ മുഖ്യമന്ത്രി ഉമ്മന്‍ചാണ്ടിയുടെയും എക്‌സൈസ് മന്ത്രി കെ.ബാബുവിന്റെയും പങ്ക് അന്വേഷിക്കണം. ബാര്‍ കോഴ ഇടപാട് പുറത്തു വന്നതോടെ അഴിമതിയില്‍ മുങ്ങിയ യു.ഡി.എഫ് സര്‍ക്കാരിന്റെ മുഖം ഒന്നുകൂടി വികൃതമായിരിക്കുകയാണ്.
    
</TEXT>
</DOC>