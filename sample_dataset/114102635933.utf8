<DOC>
<DOCNO>114102635933.utf8</DOCNO>
<TEXT>


           അനാശാസ്യ തട്ടിപ്പ്: പ്രതിയുടെ അമ്മ റെയില്‍വേ ട്രാക്കിനരികെ മരിച്ച നിലയില്‍     

Sunday 26 October 2014 9:13 pm IST

        ആലപ്പുഴ: അനാശാസ്യ തട്ടിപ്പ് കേസിലെ പ്രധാനപ്രതി  ബിന്ദ്യയുടെ അമ്മയെ റെയില്‍വേ ട്രാക്കിനരികില്‍ മരിച്ച നിലയില്‍ കണ്ടെത്തി. മൃതദേഹത്തിന് പഴക്കമുള്ളതായി പോലീസ് പറയുന്നു. പുന്നപ്ര വടക്ക് പഞ്ചായത്ത് ഒന്നാം വാര്‍ഡ് വാടക്കല്‍ മുല്ലശേരി വീട്ടില്‍ മോളിതോമസാ (52)ണ് മരിച്ചത്. മോളിയുടെ സഹോദരന്റെ മകന്‍ വിപിനാണ് വിവരം ഇന്നലെ രാവിലെ 11.15ഓടെ പുന്നപ്ര പോലീസില്‍ അറിയിക്കുന്നത്.

റെയില്‍വേ ജീവനക്കാര്‍ പാളത്തിന്റെ അറ്റകുറ്റപ്പണി നടത്തുന്നതിനിടെയാണ് മൃതദേഹം കാണുന്നത്. തെക്കുഭാഗത്തേക്ക് തീവണ്ടി കടന്ന് പോയശേഷം പാളത്തിലെ അറ്റകുറ്റപ്പണി നടത്തുന്നതിനിടെ രാവിലെ പത്തരയോടെ തീരദേശപാതയില്‍ പനച്ചുവട് റെയില്‍വേ ക്രോസിന് തെക്കുഭാഗത്ത് ട്രാക്കിന് കിഴക്കുവശത്തെ കുറ്റിക്കാട്ടിലാണ് മൃതദേഹം കാണുന്നത്. വിവരമറിഞ്ഞെത്തിയ നാട്ടുകാര്‍ പറഞ്ഞതിനെ തുടര്‍ന്നാണ് വിപിന്‍ എത്തി മൃതദേഹം തിരിച്ചറിയുന്നത്.

പിന്നീടാണ് പോലീസില്‍ വിവരമറിയിക്കുന്നത്. മൃതദേഹം ആലപ്പുഴ മെഡിക്കല്‍ കോളേജ് ആശുപത്രി മോര്‍ച്ചറിയില്‍. വാടയ്ക്കല്‍ സ്വദേശിയായ ഇവര്‍ വര്‍ഷങ്ങളായി മകള്‍ ബിന്ധ്യയ്‌ക്കൊപ്പം എറണാകുളത്തായിരുന്നു താമസം. ഇവര്‍ക്ക് നാട്ടിലെ ബന്ധുക്കളുമായി അടുപ്പം കുറവായിരുന്നു. മരണത്തില്‍ ദുരൂഹതയുണ്ട്.

തീവണ്ടി ഇടിച്ചതായിരുന്നെങ്കില്‍ മതദേഹം ഛിന്നഭിന്നമാകുകയായിരുന്നു. എന്നാല്‍ ഇവരുടെ തലയുടെ പിന്നില്‍ മാത്രമേ പരിക്കുകളുള്ളൂ. പുന്നപ്ര എസ്‌ഐയുടെ നേതൃത്വത്തില്‍ അന്വേഷണം ആരംഭിച്ചു. ബിന്ധ്യ എറണാകുളം ഫഌറ്റ് കേന്ദ്രീകരിച്ചുള്ള അനാശാസ്യ തട്ടിപ്പ് കേസില്‍പ്പെട്ട് ഇപ്പോള്‍ ജയിലിലാണ്.
    
</TEXT>
</DOC>