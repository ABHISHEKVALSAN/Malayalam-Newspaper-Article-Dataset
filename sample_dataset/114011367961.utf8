<DOC>
<DOCNO>114011367961.utf8</DOCNO>
<TEXT>


           വീണ്ടും വില വര്‍ദ്ധിപ്പിക്കുന്നു    

Monday 13 January 2014 9:44 pm IST

ന്യൂഡല്‍ഹി: പാചകവാതക സിലിണ്ടറിനും ഡീസലിനും വീണ്ടും വില വര്‍ദ്ധിപ്പിക്കുമെന്ന് സൂചന. സിലിണ്ടറിന്‌ 100 രൂപവരെ കൂട്ടാനാണ്‌ നിര്‍ദ്ദേശം. ജനുവരി രണ്ടിന്‌ ഉപഭോക്താക്കള്‍ക്ക്‌ ഇരുട്ടടി സമ്മാനിച്ചുകൊണ്ട്‌ സബ്സിഡിയില്ലാത്ത പാചകവാതകത്തിന്റെ വില എണ്ണക്കമ്പനികള്‍ കുത്തനെ കൂട്ടിയിരുന്നു. സിലിണ്ടറിന്‌ 220 രൂപയാണ്‌ ഒറ്റയടിക്ക്‌ വര്‍ധിപ്പിച്ചത്‌. അതിന്‌ ശേഷം ഒരാഴ്ചക്കകം സിലിണ്ടറിന്‌ 70 മുതല്‍ 100 രൂപ വരെ വീണ്ടും വില കൂട്ടാനാണ്‌ എണ്ണക്കമ്പനികള്‍ ആലോചിക്കുന്നത്‌. നിലവില്‍ ഒമ്പതു സിലിണ്ടറുകളാണ്‌ സബ്സിഡി നിരക്കില്‍ നല്‍കുന്നത്‌. സബ്സിഡി സിലിണ്ടറിന്റെ എണ്ണം പന്ത്രണ്ട്‌ ആക്കിക്കൊണ്ടുള്ള കേന്ദ്രസര്‍ക്കാരിന്റെ പ്രഖ്യാപനത്തിനോടൊപ്പം വില വര്‍ദ്ധനയും പ്രഖ്യാപിക്കുമെന്നാണ്‌ സൂചന. 
ഡീസല്‍ വില ലിറ്ററിന്‌ രണ്ടു രൂപ വരെ കൂട്ടിയേക്കും. മാസംതോറും അമ്പത്‌ പൈസ നിരക്കില്‍ ഡീസല്‍ വില വര്‍ദ്ധിപ്പിക്കാന്‍ എണ്ണക്കമ്പനികള്‍ക്ക്‌ തത്വത്തില്‍ കേന്ദ്രസര്‍ക്കാര്‍ അംഗീകാരം നല്‍കിയിട്ടുണ്ട്‌. എന്നാല്‍ തിരഞ്ഞെടുപ്പിന്‌ മുമ്പ്‌ ഒറ്റയടിക്ക്‌ രണ്ടു രൂപ വര്‍ദ്ധിപ്പിക്കാനാണ്‌ ഇപ്പോഴത്തെ തീരുമാനം. 
സബ്സിഡിയോടെയുള്ള സിലിണ്ടറിന്‌ പുറമേ ഗാര്‍ഹിക ഉപഭോക്താക്കള്‍ വാങ്ങുന്നവയ്ക്ക്‌ ഇനി 1341 രൂപ നല്‍കണം. നേരത്തേ ഡല്‍ഹിയില്‍ ഇത്‌ 1021 രൂപയായിരുന്നു. ജനുവരി രണ്ടിന്‌ നടന്ന വര്‍ധനയ്ക്കുശേഷം വരുത്തുന്ന വന്‍ വിലക്കയറ്റത്തിനോട്‌ ഉപഭോക്താക്കള്‍ എങ്ങനെ പ്രതികരിക്കുമെന്നതിനെ സംബന്ധിച്ച്‌ കോണ്‍ഗ്രസ്സ്‌ നേതൃത്വത്തിനുള്ളില്‍ തന്നെ അഭിപ്രായ വ്യത്യാസമുണ്ട്‌. അത്‌ പരിഹരിക്കാനുള്ള മാര്‍ഗ്ഗവും മന്ത്രാലയം ആരായുന്നുണ്ട്‌.
ഈ മാസമാദ്യമാണ്‌ സിലിണ്ടറുകളുടെ വില 200-230 വരെ കൂട്ടാന്‍ പൊതുമേഖലാ എണ്ണക്കമ്പനികള്‍ തീരുമാനിച്ചത്‌. ഇത്‌ വന്‍ ജനരോഷത്തിന്‌ ഇടയാക്കിയിരുന്നു. തുടര്‍ന്ന്‌ ഈ വിലക്കയറ്റം സബ്സിഡിയില്ലാത്ത സിലിണ്ടറിന്‌ എന്നാക്കി മാറ്റുകയായിരുന്നു. ഇതിനുപിന്നാലെയാണ്‌ വീണ്ടും വിലവര്‍ധന വരുന്നത്‌ . സബ്ബ്സിഡി സിലണ്ടറുകളുടെ എണ്ണം 12 ആക്കണമെന്ന്‌ കോണ്‍ഗ്രസ്‌ മുഖ്യമന്ത്രിമാരുടെ സമ്മേളനത്തില്‍ ആവശ്യമുയര്‍ന്നിരുന്നു. ഈ പശ്ചാത്തലത്തിലാണ്‌ ജനപ്രിയ നടപടിയെന്ന നിലയില്‍ തെരഞ്ഞെടുപ്പിന്‌ മുമ്പ് സബ്സിഡി സിലിണ്ടറുകളുടെ എണ്ണം 12 ആക്കാന്‍ കേന്ദ്രസര്‍ക്കാര്‍ ഒരുങ്ങുന്നത്‌.
വിലവര്‍ദ്ധനവ്‌ ലളിതവല്‍ക്കരിക്കാന്‍ സിലണ്ടര്‍ എണ്ണത്തില്‍ വര്‍ദ്ധനവ്‌ വരുത്തികൊണ്ട്‌ വില വര്‍ദ്ധിപ്പിക്കാനാണ്‌ ഇപ്പോഴത്തെ ശ്രമം.
    
</TEXT>
</DOC>