<DOC>
<DOCNO>114061107036.utf8</DOCNO>
<TEXT>


           കാവു നവീകരണം: അഞ്ചുകോടി പാഴാക്കി    

Wednesday 11 June 2014 9:45 pm IST

        തിരുവനന്തപുരം : ക്ഷേത്രങ്ങളോടു ചേര്‍ന്നുള്ള കാവുകളുടെയും ആല്‍ത്തറകളുടെയും പുനരുദ്ധാരണത്തിനായി സര്‍ക്കാര്‍ അനുവദിച്ച പണം പാഴാക്കുന്നു. 2011-12 സാമ്പത്തിക വര്‍ഷം തിരുവിതാംകൂര്‍, കൊച്ചിന്‍, മലബാര്‍ ദേവസ്വം ബോര്‍ഡുകള്‍ക്കനുവദിച്ച അഞ്ചു കോടി രൂപയാണ്‌ ചെലവഴിക്കാത്തതിനാല്‍ പാഴായതെന്ന്‌ മന്ത്രി വി.എസ്‌.ശിവകുമാര്‍ നിയമസഭയെ അറിയിച്ചു. തിരുവിതാംകൂര്‍, മലബാര്‍ ദേവസ്വം ബോര്‍ഡുകള്‍ക്കു രണ്ടുകോടി വീതവും കൊച്ചിന്‍ ദേവസ്വത്തിന്‌ ഒരു കോടിയുമാണ്‌ അനുവദിച്ചത്‌. ഇപ്പോള്‍ പദ്ധതിക്കായി 10 കോടി രൂപ അനുവദിച്ച്‌ ഉത്തരവായിട്ടുണ്ട്‌. 
മേല്‍ശാന്തിയുടെ മകള്‍ ശബരിമലയില്‍ ദര്‍ശനം നടത്തിയ സംഭവത്തില്‍ ദേവസ്വം ബോര്‍ഡ്‌ തല അന്വേഷണം നടന്നുവരികയാണ്‌. ഇതുമായി ബന്ധപ്പെട്ടു ശിക്ഷാനടപടികള്‍ സ്വീകരിക്കാന്‍ ദേവസ്വം ബോര്‍ഡിനു നിര്‍ദേശം നല്‍കിയിട്ടുണ്ടെന്നും മന്ത്രി പറഞ്ഞു.
ആരോഗ്യവകുപ്പില്‍ 583 ഡോക്ടര്‍മാരുടെയും മെഡിക്കല്‍ വിദ്യാഭ്യാസ വകുപ്പില്‍ 369 ഡോക്ടര്‍മാരുടെയും ഭാരതീയ ചികിത്സ വകുപ്പില്‍ 46 ഡോക്ടര്‍മാരുടെയും ഹോമിയോപ്പതി വകുപ്പില്‍ 55 ഡോക്ടര്‍മാരുടെയും ഒഴിവുകളുണ്ട്‌. ഇതു നികത്താന്‍ നടപടി സ്വീകരിച്ചിട്ടുണ്ടെന്ന്‌ .ശിവകുമാര്‍ അറിയിച്ചു.കഴിഞ്ഞ മൂന്നു വര്‍ഷത്തിനിടെ ആരോഗ്യവകുപ്പില്‍ പിഎസ്‌ സി വഴി 2543 ഡോക്ടര്‍മാരെയും മെഡിക്കല്‍ വിദ്യഭ്യാസ വകുപ്പില്‍ 260 ഡോക്ടര്‍മാരെയും ഭാരതീയ ചികിത്സവകുപ്പില്‍ 122 ഡോക്ടര്‍മാരെയും ഹോമിയോപ്പതി വിഭാഗത്തില്‍ 176 ഡോക്ടര്‍മാരെയും നിയമിച്ചു.
സംസ്ഥാനത്തെ ശാസ്ത്രീയമായ അറവുശാലകളുടെ ലഭ്യതക്കുറവാണെന്നത്‌ ആശങ്ക ഉളവാക്കുന്നതാണ്‌. എന്നാല്‍ ഹോട്ടലുകളിലും മറ്റും മാംസത്തിന്റെ ലഭ്യതസംബന്ധിച്ച്‌ രജിസ്റ്റര്‍ സൂക്ഷിക്കുന്നുണ്ട്‌. അന്യസംസ്ഥാനങ്ങളില്‍ നിന്ന്‌ പഴക്കംചെന്ന മാംസം എത്തിച്ചതുമായി ബന്ധപ്പെട്ട വാര്‍ത്തകള്‍ വന്നതിനെ തുടര്‍ന്ന്‌ കര്‍ശന നടപടിസ്വീകരിച്ചതായും ശിവകുമാര്‍ പറഞ്ഞു.
കേരള കര്‍ഷക തൊഴിലാളി ക്ഷേമനിധി ബോര്‍ഡില്‍ സാമ്പത്തിക പ്രതിസന്ധിമൂലം 191,40,05,000 രൂപയുടെ ആനുകൂല്യങ്ങള്‍ കുടിശികയായിട്ടുണ്ടെന്നു മന്ത്രി ഷിബു ബേബിജോണ്‍ നിയമസഭയില്‍ പറഞ്ഞു.
    
</TEXT>
</DOC>