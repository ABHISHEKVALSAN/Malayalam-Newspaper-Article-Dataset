<DOC>
<DOCNO>114052101629.utf8</DOCNO>
<TEXT>


           മെയ്‌ 31വരെ അരമണിക്കൂര്‍ ലോഡ്ഷെഡിംഗ്‌    

Wednesday 21 May 2014 9:46 pm IST

        തിരുവനന്തപുരം: സംസ്ഥാനത്ത്‌ നാളെ മുതല്‍ മേയ്‌ 31 വരെ വൈകുന്നേരം അര മണിക്കൂര്‍ വീതം ഭാഗികമായി വൈദ്യുതി നിയന്ത്രണം ഉണ്ടാവും. ഒരു ദിവസം വടക്കന്‍ മേഖലയിലും അടുത്തദിവസം തെക്കന്‍ മേഖലയിലും എന്ന രീതിയിലാവും നിയന്ത്രണം. ഇതനുസരിച്ച്‌ മേയ്‌ 22 ന്‌ കാസര്‍ഗോഡ്‌ മുതല്‍ മാടക്കത്തറ 400 കെ വി സബ്‌ സ്റ്റേഷന്‍ വരെയുള്ള പ്രദേശത്തും മേയ്‌ 23 ന്‌ കളമശേരി 220 കെ വി സബ്‌ സ്റ്റേഷന്‍ മുതല്‍ തിരുവനന്തപുരം ജില്ലവരെയുമുള്ള പ്രദേശങ്ങളിലും നിയന്ത്രണമുണ്ടാവും. 
ഈ രീതിയില്‍ ഉത്തരമേഖലയിലും തെക്കന്‍ മേഖലയിലും ഒന്നിടവിട്ട ദിവസങ്ങളിലാവും നിയന്ത്രണം. മെഡിക്കല്‍ കോളേജുകള്‍, ജില്ലാ ആശുപത്രികള്‍, ജല അതോറിറ്റിയുടെ ഡെഡിക്കേറ്റഡ്‌ ഫീഡറുകള്‍ എന്നിവയെ ലോഡ്‌ ഷെഡിംഗില്‍ നിന്നൊഴിവാക്കും. ശബരിഗിരി പദ്ധതി അറ്റകുറ്റപ്പണികള്‍ക്കായി അടച്ചിടുന്നതിനാല്‍ ഉണ്ടാവുന്ന 340 മെഗാവാട്ട്‌ കുറവുനികത്താനാണ്‌ ലോഡ്‌ ഷെഡിംഗ്‌.
    
</TEXT>
</DOC>