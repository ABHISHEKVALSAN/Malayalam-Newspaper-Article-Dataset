<DOC>
<DOCNO>114040288708.utf8</DOCNO>
<TEXT>


           രാജസ്ഥാന്‍ ഭൂമിയിടപാടില്‍ വാദ്രയ്ക്ക്‌ പങ്കെന്ന്‌ അന്വേഷണ കമ്മീഷന്‍    

Wednesday 2 April 2014 10:15 pm IST

ന്യൂദല്‍ഹി: രാജസ്ഥാനിലെ ബിക്കാനീര്‍ വിവാദ ഭൂമിയിടപാടില്‍ കോണ്‍ഗ്രസ്‌ അദ്ധ്യക്ഷ സോണിയാഗാന്ധിയുടെ മരുമകന്‍ റോബര്‍ട്ട്‌ വാദ്രയ്ക്ക്‌ പങ്കുണ്ടെന്ന്‌ അന്വേഷണ കമ്മീഷന്‍ റിപ്പോര്‍ട്ട്‌. തെരഞ്ഞെടുപ്പിന്‌ ദിവസങ്ങള്‍ മാത്രം അവശേഷിക്കെ വാദ്രയുടെ ഭൂമിയിടപാട്‌ പുറത്തുവന്നത്‌ കോണ്‍ഗ്രസിന്‌ വലിയ പ്രഹരമായി.
റോബര്‍ട്ട്‌ വാദ്രയും സംഘവും അഞ്ചു കമ്പനികളിലായി 633 ഹെക്ടര്‍ ഭൂമി ചെറിയ വിലയ്ക്ക്‌ വാങ്ങി കോടികള്‍ക്ക്‌ മറിച്ചുവിറ്റതാണ്‌ പുറത്തുവന്നിരിക്കുന്നത്‌. ബിക്കാനീറിനെ വിവാദ ഭൂമിയിടപാടിനെപ്പറ്റി അന്വേഷിക്കണമെന്നാവശ്യപ്പെട്ട്‌ ബിക്കാനീര്‍ എംപി അര്‍ജുന്‍ മേഗ്‌വാല്‍ രാജസ്ഥാന്‍ സര്‍ക്കാരിനെ സമീപിച്ചിരുന്നു. ഇതിന്റെ അടിസ്ഥാനത്തില്‍ ജില്ലാ മജിസ്ട്രേറ്റ്‌ ആര്‍തി ദോഗ്രയ്ക്ക്‌ സര്‍ക്കാര്‍ അന്വേഷണ ചുമതല നല്‍കി. വാദ്രയ്ക്ക്‌ പങ്കാളിത്തമുള്ളതടക്കം അഞ്ചു കമ്പനികള്‍ നിയമം ലംഘിച്ച്‌ ഭൂമി വാങ്ങിക്കൂട്ടി വന്‍തുകയ്ക്ക്‌ മറിച്ചു വിറ്റതായി ആര്‍തി ദോഗ്ര അന്വേഷണത്തില്‍ കണ്ടെത്തുകയായിരുന്നു. കോണ്‍ഗ്രസ്‌ നേതാവ്‌ അശോക്‌ ഗെലോട്ട്‌ മുഖ്യമന്ത്രിയായ കാലത്താണ്‌ വിവാദ ഭൂമിയിടപാടുകള്‍ക്ക്‌ വാദ്രയ്ക്ക്‌ വേണ്ട സൗകര്യങ്ങള്‍ ചെയ്തു നല്‍കിയതെന്നും റിപ്പോര്‍ട്ടിലുണ്ട്‌. 
സ്കൈ ലൈറ്റ്‌ റിയല്‍റ്റി,നോര്‍ത്ത്‌ ഇന്ത്യാ ഐടി പാര്‍ക്ക്‌,ബ്ലൂ ബ്രീസ്‌ ട്രേഡിംഗ്‌, റിയല്‍ എര്‍ത്ത്‌ എസ്റ്റേറ്റ്സ്‌,സ്കൈ ലൈറ്റ്‌ ഹോസ്പിറ്റാലിറ്റി എന്നീ കമ്പനികളാണ്‌ ബിക്കാനീറില്‍ ഭൂമി വാങ്ങിക്കൂട്ടിയത്‌. 633 ഹെക്ടറില്‍ 284 ഹെക്ടര്‍ വന്‍തുകയ്ക്ക്‌ മറിച്ചു വിറ്റതോടെയാണ്‌ ഭൂമി തട്ടിപ്പിന്റെ യഥാര്‍ത്ഥ വിവരം പുറത്തുവന്നത്‌. ഭൂ പരിധി നിയമത്തിന്റെ ലംഘനമാണ്‌ കമ്പനികള്‍ നടത്തിയിരിക്കുന്നതെന്നാണ്‌ ജില്ലാ ഭരണകൂടത്തിന്റെ കണ്ടെത്തല്‍. 633 ഹെക്ടറിലധികം സ്ഥലം കമ്പനികള്‍ വാങ്ങിക്കൂട്ടിയിട്ടുണ്ടെന്നും റിപ്പോര്‍ട്ടിലുണ്ട്‌. 
റോബര്‍ട്ട്‌ വാദ്ര പങ്കാളിയായ കമ്പനികളുടെ ഇടപാടുകളേപ്പറ്റി കൂടുതല്‍ അന്വേഷണം വേണമെന്ന്‌ സംസ്ഥാന സര്‍ക്കാരിനോട്‌ ആവശ്യപ്പെട്ടിട്ടുണ്ടെന്ന്‌ അര്‍ജ്ജുന്‍ മേഗ്‌വാല്‍ പറഞ്ഞു. മരുഭൂമിയോട്‌ ചേര്‍ന്ന്‌ കിടക്കുന്ന സ്ഥലങ്ങള്‍ വാദ്ര വാങ്ങിയതോടെയാണ്‌ വിവാദ ഭൂമിയിടപാടുകള്‍ പുറത്തായിത്തുടങ്ങിയത്‌. വിവാദം ഉയര്‍ന്നതോടെ സോളാര്‍ പദ്ധതിക്കാണെന്ന പേരില്‍ അശോക്‌ ഗെലോട്ട്‌ സര്‍ക്കാര്‍ ഇവിടെ ചില പ്രഖ്യാപനങ്ങള്‍ നടത്തി വാദ്രയെ സംരക്ഷിക്കാന്‍ ശ്രമിച്ചു. ഭൂമിയിടപാട്‌ പുറത്തുവന്നതോടെ രാജസ്ഥാനിലെയും ദല്‍ഹിയിലെയും കോണ്‍ഗ്രസ്‌ നേതൃത്വം പ്രതിസന്ധിയിലായിട്ടുണ്ട്‌. 
സ്വന്തം ലേഖകന്‍

</TEXT>
</DOC>