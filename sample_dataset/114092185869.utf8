<DOC>
<DOCNO>114092185869.utf8</DOCNO>
<TEXT>


           കേസ്‌ മറച്ചു വയ്ക്കല്‍: ബെന്നറ്റ്‌ എബ്രഹാമിനോട്‌ കളക്ടര്‍ വിശദീകരണം തേടി    

Sunday 21 September 2014 10:09 am IST

        തിരുവനന്തപുരം: തെരഞ്ഞെടുപ്പ്‌ നാമനിര്‍ദ്ദേശ പത്രികയില്‍ കേസ്‌ വിവരം മറച്ചുവച്ച തിരുവനന്തപുരം പാര്‍ലമെന്റ്‌ മണ്ഡലത്തിലെ ഇടതുമുന്നണി സ്ഥാനാര്‍ത്ഥി ബെന്നറ്റ്‌ എബ്രഹാമിനോട്‌ വരണാധികാരിയായ ജില്ലാകളക്ടര്‍ ബിജുപ്രഭാകര്‍ വിശദീകരണം തേടി. ബെന്നറ്റ്‌ എബ്രഹാം കേസ്‌ വിവരം മറച്ചുവച്ചുവെന്ന വാര്‍ത്ത ഇന്നലെ ജന്മഭൂമി പ്രസിദ്ധീകരിച്ചിരുന്നു. സ്വത്തു വിവരം മറച്ചുവച്ചു എന്ന പരാതിയില്‍ തിരുവനന്തപുരത്തെ യുഡിഎഫ്‌ സ്ഥാനാര്‍ത്ഥി ശശി തരൂരിനോടും ആറ്റിങ്ങലിലെ യുഡിഎഫ്‌ സ്ഥാനാര്‍ത്ഥി ബിന്ദുകൃഷ്ണയോടും കളക്ടര്‍ വിശദീകരണം ചോദിച്ചിട്ടുണ്ട്‌. ഇന്ന്‌ വൈകിട്ട്‌ മൂന്നു മണിക്കു മുന്നേ വിശദീകരണം നല്‍കാനാണ്‌ നിര്‍ദ്ദേശം. ഇവരുടെ പത്രികയുടെ സൂക്ഷ്മ പരിശോധന മാറ്റിവച്ചു.
രണ്ട്‌ ക്രിമിനല്‍ കേസുകളും ഒരു സിവില്‍ കേസും നിലവിലുള്ള ബെന്നറ്റ്‌ എബ്രഹാം പത്രികയില്‍ ഒരു കേസിന്റെ വിവരം മാത്രമേ വ്യക്തമാക്കിയിരുന്നുള്ളു. കാരക്കോണം മെഡിക്കല്‍ മിഷന്‍ ഡയറക്ടറായിരിക്കെ വ്യാജരേഖ ചമച്ച്‌ 4.22 കോടിയുടെ സാമ്പത്തിക ലാഭമുണ്ടാക്കിയെന്ന കേസായിരുന്നു ഇത്‌. എന്നാല്‍ വ്യാജരേഖ ചമച്ച്‌ മെഡിക്കല്‍ മിഷന്‍ ഡയറക്ടറായി അന്യായ ലാഭമുണ്ടാക്കിയെന്നാരോപിച്ച്‌ ബാലരാമപുരം ഐത്തിയൂര്‍ സ്വദേശി ഷൈന്‍സിംഗ്‌ സമര്‍പ്പിച്ച കേസ്‌ ചീഫ്‌ ജുഡീഷ്യല്‍ മജിസ്ട്രേറ്റ്‌ കോടതിയുടെ അന്വേഷണത്തിലിരിക്കുകയാണ്‌. ഈ കേസിന്റെ വിവരമാണ്‌ ബെന്നറ്റ്‌ മറച്ചു വച്ചത്‌.
ശശിതരൂര്‍ ഭാര്യ സുനന്ദ പുഷ്കറിന്റെ സ്വത്ത്‌ വിവരം പൂര്‍ണ്ണമായി വെളിപ്പെടുത്തിയില്ലെന്നാരോപിച്ച്‌ ഇടതുമുന്നണി നല്‍കിയ പരാതിയെ തുടര്‍ന്നാണ്‌ ശശിതരൂരിനോട്‌ വിശദീകരണം ചോദിച്ചത്‌. ബിന്ദുകൃഷ്ണ തന്റെ പേരില്‍ കേസുള്ള വിവരം മറച്ചുവച്ചുവെന്നും സ്വത്ത്‌ വിവരം പൂര്‍ണ്ണമായി വെളിപ്പെടുത്തിയില്ലെന്നും എല്‍ഡിഎഫ്‌ പരാതി നല്‍കിയതിനാലാണ്‌ സൂക്ഷ്മ പരിശോധന മാറ്റിയത്‌. ആറ്റിങ്ങല്‍ മണ്ഡലത്തിലെ ഇടതു സ്ഥാനാര്‍ത്ഥി എ. സമ്പത്തിന്റെ അപരന്‍ സമ്പത്ത്‌. എയുടെ പത്രിക പൂര്‍ണ്ണമായി പൂരിപ്പിച്ചില്ലെന്ന പരിതിയെ തുടര്‍ന്ന്‌ സൂക്ഷ്മ പരിശോധന മാറ്റി.
    
</TEXT>
</DOC>