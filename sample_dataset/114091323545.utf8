<DOC>
<DOCNO>114091323545.utf8</DOCNO>
<TEXT>


           ആശയം മനസ്സിലാക്കിയുള്ള ആചാരത്തിനേ പ്രസക്തിയുള്ളു: ഒ. രാജഗോപാല്‍    

Saturday 13 September 2014 5:58 am IST

        പാലക്കാട്: ആശയം മനസ്സിലാക്കിയുള്ള ആചാരത്തിന് മാത്രമേ പ്രസക്തിയുള്ളുവെന്ന് മുന്‍ കേന്ദ്രമന്ത്രി ഒ രാജഗോപാല്‍. ആശയം മനസ്സിലാക്കാതെയുള്ള ആചാരം അബദ്ധജഡിലമാണ്. വിജ്ഞാനം ഉള്‍ക്കൊണ്ടുവേണം ആചാരം നടപ്പാക്കാന്‍. ജോലിക്കും ജാതിക്കും പ്രാധാന്യമുണ്ട്. എന്നാല്‍ ചിന്തയില്‍ വ്യത്യസ്തരാകരുത്. കഴിവുകളുടെ പേരിലല്ലാതെ ജാതിയുടെ പേരില്‍ മാറ്റിനിര്‍ത്തപ്പെടരുത്. ജാതീയതയാണ് നാട്ടിലെ ഇപ്പോഴത്തെ പ്രശ്‌നം. ഇത് തിരുത്തണം. യോഗക്ഷേമ സഭയുടെ സംസ്ഥാനസമ്മേളനത്തിന്റെ രണ്ടാം ദിവസമായ ഇന്നലെ യജ്ഞാചാര്യന്മാരെ ആദരിക്കുന്ന ചടങ്ങ് ഉല്‍ഘാടനം ചെയ്ത് സംസാരിക്കുകയായിരുന്നു അദ്ദേഹം.

വിദ്യാഭ്യാസത്തിലൂടെ നാം നേടിയെടുക്കേണ്ടത് കൂട്ടായ്മയുടെ സന്ദേശമാണെന്നും പാശ്ചാത്യ വിദ്യാഭ്യാസം ഒറ്റപ്പെടുത്തലുകളുടേതാണെന്നും രാജഗോപാല്‍ പറഞ്ഞു. അറിവ് ഈശ്വരനില്‍ അര്‍പ്പിച്ച് ജനങ്ങളിലെത്തിക്കുന്ന രീതിയാണ് ഭാരതത്തിലുള്ളത്. ആചാരം കൊണ്ട് സ്ഫുടംചെയ്ത ശക്തിവിശേഷമാണ് പകര്‍ന്ന് നല്‍കിയിരുന്നത്.

അനാചാരങ്ങള്‍ക്കെതിരെ സമുദായത്തില്‍നിന്ന് തന്നെ പരിഷ്‌ക്കരണം ഉയര്‍ന്ന് വരും. തത്വമറിഞ്ഞുള്ള പ്രവര്‍ത്തനത്തിലൂടെ മാത്രമേ സമൂഹത്തിന് ഉയരാന്‍ കഴിയൂ. കര്‍മ്മാചരണം സമൂഹത്തില്‍ ജീവിക്കാന്‍ ആവശ്യമാണ്. വ്യത്യസ്ത വിജ്ഞാനശാഖകളുടെ വികസനത്തോടൊപ്പം ധര്‍മ്മം വിജയിക്കണം. അതില്‍ ആധ്യാത്മികത ഉണ്ടായിരിക്കണം. ആധ്യാത്മികതയാണ് ഭാരതത്തിന്റെ വ്യക്തിത്വം . ഇത് വിദ്യാലങ്ങളില്‍ പഠിപ്പിക്കാന്‍ വ്യവസ്ഥയില്ല. സ്വന്തം രാജ്യത്തിന്റെ പാരമ്പര്യം മനസ്സിലാക്കിയാല്‍മാത്രമേ രാജ്യം പുരോഗമിക്കൂ. രാജഗോപാല്‍ പറഞ്ഞു.

കാണിപ്പയ്യൂര്‍ പരമേശ്വരന്‍ നമ്പൂതിരിപ്പാട് ചടങ്ങില്‍ അധ്യക്ഷത വഹിച്ചു. ജയേന്ദ്ര സരസ്വതി സ്വാമികള്‍ അനുഗ്രഹ പ്രഭാഷണം നടത്തി.
    
</TEXT>
</DOC>