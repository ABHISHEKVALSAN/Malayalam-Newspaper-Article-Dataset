<DOC>
<DOCNO>114102836545.utf8</DOCNO>
<TEXT>


           മനോജേട്ടനെ കൊല്ലിച്ചവരേയും നിയമത്തിനു  മുന്നില്‍ കൊണ്ടുവരണം: സഹോദരി    

Tuesday 28 October 2014 11:37 pm IST

        കണ്ണൂര്‍: മനോജേട്ടനെ കൊന്നവരെ മാത്രമല്ല കൊല്ലിച്ചവരേയും നിയമത്തിനു മുന്നില്‍ കൊണ്ടുവരണമെന്നും പ്രതികളേയും ഗൂഢാലോചനയില്‍ പങ്കാളികളായവരേയും രക്ഷപ്പെടുത്താനും അന്വേഷണം തടസ്സപ്പെടുത്താനും സിപിഎമ്മുകാര്‍ നടത്തുന്ന സമരാഭാസം അവസാനിപ്പിക്കണമെന്നും എളന്തോട്ടത്തില്‍ മനോജിന്റെ സഹോദരി ധന്യ ജന്മഭൂമിയോട് പറഞ്ഞു.

മനോജേട്ടനെ കൊന്നവരേയും കൊല്ലിച്ചവരേയും ദൈവം വിടില്ല. സ്വന്തം ജേഷ്ഠനെ കൊന്നവരെ നിയമത്തിനു മുന്നില്‍ കൊണ്ടു വരുന്നതിന് തടസ്സം നില്‍ക്കുന്നവര്‍ കാട്ടുന്നത് നീതി നിഷേധമാണ്. ഇതിനെതിരെ ജന മനസ്സാക്ഷിയുണര്‍ത്തുകയെന്ന ലക്ഷ്യത്തോടെയാണ്  താനും സഹോദരങ്ങളും കുടുംബാംഗങ്ങളും ഇന്ന് തലശ്ശേരി പുതിയ ബസ്റ്റാന്റ് പരിസരത്ത്  സത്യഗ്രഹ സമരം നടത്തുന്നതെന്നും ഇവര്‍ പറഞ്ഞു.

മനോജിന്റെ സഹോദരന്മാരായ സുധി,മഹേഷ്,സുനില്‍ എന്നിവരും നൂറുകണക്കിന് സംഘപരിവാര്‍ പ്രവര്‍ത്തകരും 'നിയമ വാഴ്ചയെ അട്ടിമറിക്കാനുള്ള സിപിഎം നീക്കം അവസാനിപ്പിക്കുക, നീതി നടപ്പാക്കാന്‍ അനുവദിക്കുക' എന്ന മുദ്രാവാക്യം ഉന്നയിച്ച്  ഇന്ന് നടക്കുന്ന സത്യഗ്രഹത്തില്‍ അണിനിരക്കും. ജനാധിപത്യ സംരക്ഷണ സമിതിയുടെ ആഭിമുഖ്യത്തില്‍ നടക്കുന്ന സത്യഗ്രഹം  രാവിലെ 10 മണിക്ക്  ബിജെപി ദേശീയ നിര്‍വ്വാഹക സമിതി അംഗം അഡ്വക്കറ്റ് പി.എസ്.ശ്രീധരന്‍ പിള്ള ഉദ്ഘാടനം ചെയ്യും. ബിജെപി ജില്ലാ അധ്യക്ഷന്‍ കെ.രഞ്ചിത്ത് അധ്യക്ഷത വഹിക്കും.
    
</TEXT>
</DOC>