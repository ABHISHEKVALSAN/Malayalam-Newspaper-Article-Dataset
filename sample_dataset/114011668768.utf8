<DOC>
<DOCNO>114011668768.utf8</DOCNO>
<TEXT>


           കല്‍ക്കരിപ്പാടം: വീഴ്ച്ച തന്നെ തെറ്റുപറ്റിയെന്ന്‌ വീണ്ടും കേന്ദ്രസര്‍ക്കാര്‍    

Thursday 16 January 2014 10:31 pm IST

        ന്യൂദല്‍ഹി: കല്‍ക്കരിപ്പാടം അനുവദിച്ചതില്‍ തെറ്റുപറ്റിയെന്ന്‌ കേന്ദ്രസര്‍ക്കാര്‍ വീണ്ടും സുപ്രീംകോടതിയില്‍. കല്‍ക്കരിപ്പാടം അനുവദിക്കുന്നതില്‍ സ്ക്രീനിംഗ്‌ കമ്മിറ്റിക്ക്‌ തെറ്റുപറ്റിയതായി അറ്റോര്‍ണി ജനറല്‍ കോടതിയില്‍ അറിയിച്ചു.
വീഴ്ചപറ്റിയെന്ന്‌ തിരിച്ചറിഞ്ഞതിനാലാണ്‌ 41 കല്‍ക്കരിപ്പാടങ്ങളുടെ അനുമതി റദ്ദാക്കാന്‍ തീരുമാനിച്ചത്‌. ലേലത്തില്‍ പങ്കെടുക്കാത്ത 11 കമ്പനികള്‍ക്ക്‌ കല്‍ക്കരിപ്പാടം അനുവദിച്ചു. ഇത്‌ വീഴ്ച്ചയാണെന്ന്‌ കേന്ദ്രസര്‍ക്കാര്‍ സുപ്രീംകോടതിയെ അറിയിച്ചു. ടാറ്റ, റിലയന്‍സ്‌ എന്നീ കമ്പനികള്‍ക്കും ഇത്തരത്തില്‍ ലൈസന്‍സ്‌ അനുവദിച്ചിരുന്നുവെന്നും അറ്റോര്‍ണി ജനറല്‍ കോടതിയെ അറിയിച്ചത്‌. ഇത്‌ രണ്ടാം തവണയാണ്‌ കല്‍ക്കരിപ്പാടം ഇടപാടില്‍ വീഴ്ച്ച പറ്റിയെന്ന്‌ കേന്ദ്ര സര്‍ക്കാര്‍ സുപ്രീംകോടതിയില്‍ സമ്മതിക്കുന്നത്‌. 
ഇടപാടില്‍ വീഴ്ച സംഭവിച്ചതായി ഏതാനും ദിവസം മുമ്പ്‌ എ.ജി കോടതിയില്‍ സമ്മതിച്ചിരുന്നു. കൂടുതല്‍ മെച്ചപ്പെട്ട രീതിയില്‍ ഇടപാട്‌ നടത്താമായിരുന്നുവെന്ന്‌ സുപ്രീംകോടതി നിരീക്ഷിച്ചതിനു പിറകെയാണ്‌ കേന്ദ്രത്തിന്റെ കുറ്റസമ്മതം. കല്‍ക്കരിപ്പാടം ഇടപാടില്‍ 1.86 ലക്ഷം കോടി രൂപയുടെ അഴിമതി നടന്നെന്ന്‌ സി.എ.ജി കണ്ടത്ത്യിരുന്നു.
പ്രധാനമന്ത്രി മന്‍മോഹന്‍സിംഗ്‌ കല്‍ക്കരി മന്ത്രാലയത്തിന്റെ ചുമതല വഹിച്ചിരുന്ന സമയത്താണ്‌ അനധികൃതമായി കമ്പനികള്‍ക്ക്‌ കല്‍ക്കരിപ്പാടം അനുവദിച്ചത്‌. സ്വകാര്യ കമ്പനികള്‍ക്ക്‌ കല്‍ക്കരിപ്പാടം അനുവദിച്ചതില്‍ വീഴ്ച്ച പറ്റിയെന്ന്‌ എ.ജി കോടതിയില്‍ സമ്മതിച്ചു.
ടാറ്റാ പവര്‍, റിലയന്‍സ്‌ എനര്‍ജി ലിമിറ്റഡ്‌, വേദാന്താസ്‌ ബാല്‍ക്കോ, എസ്കെഎസ്‌ ഇസ്പാറ്റ്‌ ആന്‍ഡ്‌ പവര്‍, പ്രകാശ്‌ ഇന്‍ഡസ്ട്രീസ്‌, ഗ്രീന്‍ ഇന്‍ഫ്രാസ്ട്രക്ചര്‍, വിസാ പവര്‍, വന്ദന വിദ്യുത്‌, ജിവികെ ഗഗന്‍, സ്പോഞ്ച്‌ അയണ്‍, ലാന്‍കോ ഗ്രൂപ്പ്‌ എന്നീ കമ്പനികള്‍ക്കാണ്‌ തെരഞ്ഞെടുപ്പ്‌ പ്രക്രിയ ഒഴിവാക്കി കല്‍ക്കരിപ്പാടങ്ങള്‍ അനുവദിച്ചത്‌.
ചില കമ്പനികള്‍ക്ക്‌ എന്തുകൊണ്ടാണ്‌ മുന്‍ഗണന നല്‍കിയതെന്നും ഇതിന്റെ മാനദണ്ഡമെന്താണെന്ന്‌ വിശദീകരിക്കാന്‍ ബുധനാഴ്ച സുപ്രീംകോടതി കേന്ദ്രത്തോട്‌ ആവശ്യപ്പെട്ടിരുന്നു. 2007-2008 കാലയളവില്‍ പ്രധാനമന്ത്രി കല്‍ക്കരി മന്ത്രാലയത്തിന്റെ ചുമതല വഹിച്ചിരുന്നപ്പോള്‍ സ്ക്രീനിംഗ്‌ കമ്മിറ്റി കല്‍ക്കരിപ്പാടങ്ങള്‍ അനുവദിച്ചതിലാണ്‌ സുപ്രീംകോടതി ഗുരുതരമായ സംശയങ്ങള്‍ ഉന്നയിച്ചിരിക്കുന്നത്‌.
    
</TEXT>
</DOC>