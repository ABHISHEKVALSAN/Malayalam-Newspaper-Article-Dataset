<DOC>
<DOCNO>114092928736.utf8</DOCNO>
<TEXT>


            യോഗ പരിശീലനം: ഡി ജി പി യുടെ ഉത്തരവ് അട്ടിമറിച്ചു    

Monday 29 September 2014 10:53 am IST

        കൊച്ചി: പോലീസ് ഉദ്യോഗസ്ഥര്‍ യോഗ പരിശീലിക്കണമെന്ന ഡിജിപിയുടെ ഉത്തരവ് അട്ടിമറിച്ചു. അട്ടമറിയ്ക്കു പിന്നില്‍ പോലീസ് അസോസിയേഷന്‍ ഔദ്യോഗിക നേതൃത്വം എന്ന് ആരോപണം. കഴിഞ്ഞ ജൂണ്‍ ഒന്നുമുതലാണ് രാവിലത്തെ പരേഡുകള്‍ക്ക് പുറമേ യോഗ പരിശീലിക്കണമെന്ന കര്‍ശന നിര്‍ദ്ദേശം ഡിജിപി കെ.എസ്. ബാലസുബ്രഹ്മണ്യം ഉത്തരവിലൂടെ പുറപ്പെടുവിച്ചത്. ജീവിതശൈലിയും മാനസിക സമ്മര്‍ദ്ദവും പോലീസുദ്യോഗസ്ഥരില്‍  അനുബന്ധരോഗങ്ങള്‍ പടര്‍ത്തുന്നുവെന്ന കണ്ടെത്തലാണ് യോഗ പരിശീലിപ്പിക്കാനുള്ള തീരുമാനം എടുത്തത്.

നമ്പര്‍:ഇ3/61694/2014 എന്ന ഓര്‍ഡറില്‍,സര്‍ക്കുലര്‍ 12/2014 എന്ന നമ്പരില്‍ കഴിഞ്ഞ ജൂണ്‍ 13 നാണ് ഉത്തരവ് ഇറങ്ങിയത്. ജൂലൈ ഒന്നു മുതല്‍ യോഗാ പരിശീലനം കര്‍ശനമായി നടപ്പില്‍ വരുത്തണമെന്നും ഉത്തരവില്‍ പറയുന്നു. എന്നാല്‍ മൂന്ന് മാസം കഴിയാറായിട്ടും ഡിജിപിയുടെ നിര്‍ദ്ദേശങ്ങള്‍ക്ക് യാതൊരു വിലയും നല്‍കിയിട്ടില്ല. ഇത് പോലീസ് സേനയ്ക്ക് തന്നെ നാണക്കേടുണ്ടാക്കിയിരിക്കുകയാണ്.

പോലീസ് അസോസിയേഷനിലെ ഒരു ഉന്നത നേതാവ് യോഗ പരിശീലനത്തിന് ഉദ്യോഗസ്ഥര്‍ ഇറങ്ങരുതെന്ന നിര്‍ദ്ദേശം നല്‍കിയിട്ടുള്ളതായും അറിയുന്നു. ഇതിനായി കഴിഞ്ഞ ദിവസം സംസ്ഥാനത്ത് വിവിധ ഭാഗങ്ങളില്‍ രഹസ്യ യോഗം കൂടിയിരുന്നു. ഈ യോഗങ്ങളില്‍ പോലീസ് ഉദ്യോഗസ്ഥരില്‍ നിന്നും  ആഴ്ചകളില്‍ നടക്കുന്ന പരേഡുകളില്‍ യോഗ പരിശീലനം അപ്രായോഗികമാണെന്നു വരുത്തിതീര്‍ത്തുകൊണ്ടുള്ള നിര്‍ദ്ദേശങ്ങള്‍ സ്വരൂപിച്ചു. പതിവു പരേഡുകള്‍ക്ക് പോലും മടികാട്ടുന്ന ചില ഉയര്‍ന്ന ഉദ്യോഗസ്ഥരും ഇതിനു പിന്നിലുണ്ട്. ഈ നിര്‍ദ്ദേശങ്ങള്‍ ഡിജിപിക്ക് സമര്‍പ്പിക്കാനിരിക്കുകയാണെന്നാണ് അറിയുന്നത്.

ഒരു വ്യക്തിയുടെ ശാരീരികവും മാനസികവും ബൗദ്ധികപരവുമായ ഉയര്‍ച്ചകള്‍ക്ക് യോഗ അനിവാര്യമായ ഘടകമാണെന്നിരിക്കെ യോഗ പരിശീലനം വേണ്ടെന്ന പോലീസ് അസോസിയേഷന്റേയും തത്പരകക്ഷികളുടെയും  നിലപാട് പോലീസ് സേനയ്ക്ക് നാണക്കേടുണ്ടാക്കിയിരിക്കുകയാണ്.

ആഴ്ചയില്‍ എല്ലാ തിങ്കളാഴ്ചകളിലും വ്യാഴാഴ്ചകളിലുമായി രാവിലെ ഏഴു മതല്‍ 7.45 വരെയാണ് പരിശീലനം. പകുതി സമയം യോഗയും ബാക്കി ലളിതമായ വ്യായാമമുറകളും ശീലിക്കണം. 50 വയസിനു മുകളില്‍ പ്രായമുള്ള ഉദ്യോഗസ്ഥര്‍ താത്പര്യമുണ്ടെങ്കില്‍ മാത്രം പങ്കെടുത്താല്‍ മതിയെന്നും ഡിജിപി നിര്‍ദ്ദേശത്തില്‍ പറയുന്നു. ജില്ലാ പോലീസ് മേധാവി ഉള്‍പ്പെടെ എല്ലാം ഉദ്യോഗസ്ഥരും വ്യായാമം ചെയ്യണം. വ്യായാമമുറകള്‍ അനാരോഗ്യകരമോ അസ്വസ്ഥകരമോ ആവാന്‍ പാടില്ല. സേനയ്ക്ക് അകത്തും പുറത്തുമുള്ള പരിശീലകരെ ഉപയോഗിക്കാം.ജില്ലാ പോലീസ് മേധാവികള്‍ക്ക് കീഴിലുള്ള പോലീസുകാര്‍ക്ക് വ്യായാമമുറകള്‍ അഭ്യസിക്കാനുള്ള ഏര്‍പ്പാടുകള്‍ ചെയ്യണമെന്നും സ്റ്റേഷന്‍ ചുമതലയുള്ള ഉദ്യോഗസ്ഥരുടെ നേതൃത്വത്തിലാവണം വ്യായാമമെന്നും ഉത്തരവില്‍ പറയുന്നു.

ചില പോലീസ് ഉദ്യോഗസ്ഥരുടെ മദ്യപാനവും അസാന്‍മാര്‍ഗിക പ്രവര്‍ത്തനങ്ങളും അച്ചടക്ക ലംഘനങ്ങളും ദിനംപ്രതി പോലീസ് സേനയുടെ അന്തസിന് കളങ്കംചാര്‍ത്തുന്ന സാഹചര്യത്തില്‍ പോലീസ് മേധാവിയുടെ പുതിയ നിര്‍ദ്ദേശങ്ങള്‍ പാലിക്കാത്തത് സേനയുടെ വിശ്വാസ്യതയ്ക്ക് തന്നെ മങ്ങലേല്‍പ്പിച്ചിരിക്കുകയാണ്.
    
</TEXT>
</DOC>