<DOC>
<DOCNO>114090922729.utf8</DOCNO>
<TEXT>


           ഇടുക്കി ബിഷപ്പിനെതിരെ  രൂക്ഷ വിമര്‍ശനവുമായി യൂത്ത് ഫ്രണ്ട്    

Tuesday 9 September 2014 10:52 pm IST

        ഇടവെട്ടി : കേരള കോണ്‍ഗ്രസ് നേതാക്കളായ കെ.എം മാണി, പി.ജെ ജോസഫ് എന്നിവര്‍ക്കെതിരെ പ്രസ്താവനയിറക്കിയ ഇടുക്കി ബിഷപ്പ് മാത്യു ആനിക്കുഴിക്കാട്ടിലിനെതിരെ യൂത്ത് ഫ്രണ്ടിന്റെ രൂക്ഷ വിമര്‍ഷനം. മലയോര രൂപതയായ വൃദ്ധപിതാവിന് പകരം പക്വമതിയും വിവേകശാലിയുമായ ഒരു യുവ ബിഷപ്പിനെ നിയമിക്കുവാന്‍ സീറോ മലബാര്‍ സഭ നടപടി സ്വീകരിക്കണമെന്നാണ് കേരള യൂത്ത് ഫ്രണ്ട് (എം) സംസ്ഥാന ജന. സെക്രട്ടറി ജയകൃഷ്ണന്‍ പുതിയേടത്തും ജില്ലാ നേതാക്കളായ ജോര്‍ജ്ജ് മാത്യു, തോമസ് ചെറിയാന്‍, കെ.പി. മുജീബ് എന്നിവര്‍ ആവശ്യപ്പെട്ടിരിക്കുന്നത്. പ്രായവും പക്വതയും വിവേകവും അനുഭവജ്ഞാനവും വര്‍ദ്ധിപ്പിക്കുമെങ്കിലും ഇടുക്കി ബിഷപ്പിന് അതുണ്ടായിട്ടില്ല. അടുത്തകാലത്ത് അദ്ദേഹം നടത്തുന്ന പ്രസ്താവനകള്‍ രാഷ്ട്രീയ തിമിരം ബാധിച്ച രീതിയിലാണ്. തികച്ചും ആസൂത്രിതമായി കേരള കോണ്‍ഗ്രസ് നേതാക്കളായ കെ.എം. മാണി, പി.ജെ. ജോസഫ് എന്നിവരെ ചാനല്‍ അഭിമുഖത്തില്‍ അകാരണമായി അവഹേളിച്ച ബിഷപ്പിന്റെ നടപടി അപലപനീയമാണ്. ആത്മീയ രംഗത്തും ഭൗതികരംഗത്തും സമൂഹത്തിന് യാതൊരു സംഭാവനയും നല്‍കാത്ത ഇത്തരക്കാരുടെ പ്രസ്താവനകള്‍ ബുദ്ധിശൂന്യതയും അഹന്തയും നിറഞ്ഞതാണ്. ഇവരുടെ ജല്‍പ്പനങ്ങള്‍ കേരളീയ സമൂഹം അംഗീകരിക്കില്ല. വിവിധ സമുദായ നേതാക്കളേയും പ്രത്യേകിച്ച് പക്വമതികളും മനുഷ്യസ്‌നേഹികളുമായ ക്രൈസ്തവ മേലധ്യക്ഷന്മാരും പുരോഹിതന്മാരും കേരളത്തിന്റെ വിദ്യാഭ്യാസ ആതുരസേവന മേഖലയ്ക്ക് നല്‍കിയസംഭാവനകള്‍ യൂത്ത് ഫ്രണ്ട് എം. വിസ്മരിക്കുന്നില്ല. അതുപോലെതന്നെയാണ് ഇടുക്കി രൂപതയ്ക്കും ഹൈറേഞ്ച് ജനതയ്ക്കും കെ.എം. മാണിയും പി.ജെ. ജോസഫും നല്‍കിയ വിലപ്പെട്ട സംഭാവനകള്‍ വിസ്മരിക്കുന്നത് നന്ദികേടാണെന്നും യൂത്ത് ഫ്രണ്ട് നേതാക്കള്‍പറഞ്ഞു.
    
</TEXT>
</DOC>