<DOC>
<DOCNO>114032786826.utf8</DOCNO>
<TEXT>


           ടിപിയുടെ രക്തസാക്ഷിത്വം വില്‍പ്പനച്ചരക്കാക്കാന്‍ അനുവദിക്കില്ല: രമ    

Thursday 27 March 2014 9:48 pm IST

        തൃശൂര്‍: ടി.പി. ചന്ദ്രശേഖരന്റെ രക്തസാക്ഷിത്വം വില്‍പ്പനച്ചരക്കാക്കാന്‍ ഒരാളെയും അനുവദിക്കില്ലെന്ന്‌ കെ.കെ. രമ. അദ്ദേഹത്തിന്റെ വധത്തെ മുതലെടുക്കാന്‍ ഒരു രാഷ്ട്രീയപാര്‍ട്ടിയെയും അനുവദിക്കില്ല. ഇക്കാര്യത്തില്‍ വിഎസിന്റെ നിലപാടുമാറ്റങ്ങള്‍ അംഗീകരിക്കാനാവില്ലെന്നും അവര്‍ വാര്‍ത്താസമ്മേളനത്തില്‍ പറഞ്ഞു. കേരളത്തിന്റെ പൊതുസമൂഹം വിഎസില്‍ നിന്ന്‌ പ്രതീക്ഷിക്കുന്ന സത്യസന്ധതക്ക്്‌ മങ്ങലേറ്റുകഴിഞ്ഞു. ടിപിയെ പുറത്താക്കിയതും കൊല ചെയ്യപ്പെട്ടതും എങ്ങനെയെന്ന്‌ വിഎസിന്‌ കൃത്യമായി അറിയാം.
കമ്മ്യൂണിസ്റ്റ്‌ പ്രസ്ഥാനം അതിന്റെ എല്ലാ മൂല്യങ്ങളും കൈവിട്ട്‌ വലതുപക്ഷത്തേക്ക്‌ മാറിക്കൊണ്ടിരിക്കുകയാണെന്ന്‌ രമ കുറ്റപ്പെടുത്തി. എതിര്‍ശബ്ദങ്ങളെ ഉന്മൂലനം ചെയ്യുന്ന രാഷ്ട്രീയമാണിന്ന്‌. ടി.പി വധത്തിന്‌ ശേഷം ശക്തമായ ജനകീയവികാരം ഉയര്‍ന്നുവന്നിട്ടും അതേനില പിന്‍തുടരുകയാണെന്നും പറഞ്ഞു. കൊലപാതകങ്ങളും സ്ത്രീപീഡനങ്ങളും പാര്‍ട്ടി രഹസ്യമാണ്‌. സിപിഎം നിലപാട്‌ നിയമവ്യവസ്ഥയെ വെല്ലുവിളിക്കുകയാണ്‌. നാസികളുടെയും ഫാസിസ്റ്റുകളുടെയും മാതൃകയില്‍ രഹസ്യാന്വേഷണ സംവിധാനങ്ങളുണ്ടെന്നാണ്‌ സിപിഎമ്മിന്റെ അവകാശവാദം. സമാനചിന്താഗതിക്കാരുമായി സഹകരിക്കാതെ കേരളം അംഗീകരിക്കുന്ന വ്യക്തിത്വങ്ങളെപ്പോലും ഒറ്റപ്പെടുത്തിയെടുക്കുന്ന നിലപാട്‌ ആത്മഹത്യാപരമാണെന്ന്‌ അവര്‍ ആരോപിച്ചു.
ഇരുപക്ഷവും മുന്നോട്ടുവെക്കുന്നത്‌ ഒരേ നയങ്ങളാണ്‌. ഇതൊരിക്കലും ജനങ്ങള്‍ക്ക്‌ അനുകൂലമല്ല. ജനകീയസമരങ്ങള്‍ നയിക്കുന്നതില്‍നിന്ന്‌ രാഷ്ട്രീയപാര്‍ട്ടികള്‍ മാറിനില്‍ക്കുകയാണ്‌. ലക്ഷം കോടികളുടെ അഴിമതി നടത്തുന്നവരെ പോലും സംരക്ഷിക്കുകയാണവര്‍. രാഷ്ട്രീയ കൊലപാതകങ്ങള്‍ക്ക്‌ അന്ത്യം വരുത്തണമെന്നാണ്‌ ആര്‍എംപി നയം. നമോവിചാര്‍ മഞ്ചില്‍ നിന്ന്‌ വിട്ടുവന്നവരെയും ഇരുകൈയ്യും നീട്ടി സിപിഎം സ്വീകരിക്കുകയാണ്‌. കണ്ണൂരിലെ കലാപത്തിന്‌ മുന്‍കൈയ്യെടുത്ത വാസു മാസ്റ്ററെയും അശോകനെയും ഒരു മടിയുമില്ലാതെ പാര്‍ട്ടിയിലെടുത്തത്‌ അപഹാസ്യം തന്നെ. വിഎസും തിരുവഞ്ചൂരും തമ്മിലുള്ള തര്‍ക്കത്തില്‍ കക്ഷി ചേരാന്‍ തങ്ങള്‍ ആഗ്രഹിക്കുന്നില്ലെന്ന്‌ ആര്‍എംപി സ്ഥാനാര്‍ത്ഥി ടി.എല്‍. സന്തോഷ്‌ പറഞ്ഞു. 
    
</TEXT>
</DOC>