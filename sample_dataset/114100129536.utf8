<DOC>
<DOCNO>114100129536.utf8</DOCNO>
<TEXT>


           ജീവനക്കാരുടെ സീനിയോറിറ്റി തര്‍ക്കം:40 പഞ്ചായത്തുകളിലെ സെക്രട്ടറിമാരുടെ ഒഴിവ് നികത്തല്‍ അനിശ്ചിതത്വത്തില്‍    

Wednesday 1 October 2014 9:54 pm IST

        എരുമേലി: പഞ്ചായത്ത് വകുപ്പ്തല ജീവനക്കാരുടെ സീനിയോരിറ്റി തര്‍ക്കത്തെ സംബന്ധിച്ച് അഡ്മിനിസ്‌ട്രേറ്റീവ് ട്രൈബ്യൂണലില്‍ കേസ് നിലനില്‍ക്കുന്നതിനാല്‍ സംസ്ഥാനത്തെ 40 പഞ്ചായത്തുകളിലെ സെക്രട്ടറിമാരുടെ ഒഴിവ് നികത്താന്‍ കഴിയാത്ത സാഹചര്യമാണുള്ളതെന്ന് പഞ്ചായത്ത് ഡയറക്ടര്‍, പഞ്ചായത്ത് ഡപ്യൂട്ടി ഡയറക്ടര്‍ എന്നിവരുടെ റിപ്പോര്‍ട്ട്്.
എരുമേലി ഗ്രാമപഞ്ചായത്തില്‍ കഴിഞ്ഞ കുറേ മാസങ്ങളായി ഒഴിവുവന്ന സെക്രട്ടറിയുടെ ഒഴിവ് നികത്തണമെന്നാവശ്യപ്പെട്ട് വാര്‍ഡംഗം കെ.ആര്‍ അജേഷ് നല്‍കിയ പരാതിയുടെ അടിസ്ഥാനത്തിലാണ് ഡയറക്ടര്‍മാരുടെ വിശദമായ റിപ്പോര്‍ട്ട് കാഞ്ഞിരപ്പള്ളി ലീഗല്‍ സര്‍വ്വീസ് കമ്മറ്റി അദാലത്തില്‍ നല്‍കിയിരിക്കുന്നത്. പഞ്ചായത്തുതല ജീവനക്കാരുടെ സീനിയോരിറ്റി തര്‍ക്കം സംബന്ധിച്ചുള്ള ഒ.എ1002/2014, 1375/2014 നമ്പര്‍ കേസുകളിലായി നടപടികള്‍ പുരോഗമിച്ചുവരുന്നതിനാല്‍ നിലവില്‍ വകുപ്പുതല സീനിയോരിറ്റി ലിസ്റ്റ് സ്‌റ്റേ ചെയ്തിരിക്കുകയാണ്. ഈ സ്‌റ്റേ നീക്കിയാല്‍ മാത്രമേ പഞ്ചായത്തുകളില്‍ സെക്രട്ടറിമാരെ നിയമിക്കാനുള്ള നടപടികള്‍ സ്വീകരിക്കാനാകൂ എന്നും പറയുന്നു.
സെക്രട്ടറി തസ്തികയില്‍ സ്ഥാനക്കയറ്റംവഴി നിയമനം നല്‍കാനോ മറ്റ് നടപടികളോ ഒന്നും സാധ്യമല്ലെന്നും റിപ്പോര്‍ട്ടില്‍ വ്യക്തമാക്കുന്നു. എന്നാല്‍ കെ.ആര്‍. അജേഷ് പിഎല്‍പി620/14 നമ്പറായി നല്‍കി പരാതിയുടെ അടിസ്ഥാനത്തില്‍ ശബരിമല തീര്‍ത്ഥാടനകേന്ദ്രമായ എരുമേലിയില്‍ മുഴുവന്‍ സമയവും സെക്രട്ടറിയുടെ സാന്നിധ്യം അനിവാര്യമാണെന്നും സ്ഥലംമാറ്റം മുഖേന അടിയന്തരനടപടിയിലൂടെ സെക്രട്ടറിയെ നിയമിക്കുമെന്നും പഞ്ചായത്ത് ഡയറക്ടറുടെ റിപ്പോര്‍ട്ടില്‍ പറയുന്നു.
ട്രൈബ്യൂണലിലുള്ള കേസുകളുടെ അന്തിമവിധി നിര്‍ണ്ണയിക്കുംവരെ പ്രമോഷനടക്കം എല്ലാം തടയപ്പെട്ട സാഹചര്യമാണുള്ളതെന്നും ഇന്നലെ നല്‍കിയ ഡപ്യൂട്ടി ഡയറക്ടറുടെ റിപ്പോര്‍ട്ടിലും ചൂണ്ടിക്കാട്ടുന്നു. നാല്‍പ്പത് സെക്രട്ടറിമാരുടെ ഒഴിവുള്ള സംസ്ഥാനത്ത് കോട്ടയം ജില്ലയില്‍ മാത്രം 9 പഞ്ചായത്തുകളില്‍ സെക്രട്ടറിമാരുടെ തസ്തിക ഒഴിഞ്ഞുകിടക്കുകയാണെന്നും റിപ്പോര്‍ട്ടില്‍ പറയുന്നു.
പഞ്ചായത്തിലെ വികസന പദ്ധതികള്‍ നിലവില്‍ തയ്യാറാക്കുന്ന ജോലി അസിസ്റ്റന്റ് സെക്രട്ടറിമാര്‍ക്കോ മറ്റ് പഞ്ചായത്തുകളിലെ സെക്രട്ടറിമാര്‍ക്കോ അധിക ജോലി നല്‍കിയാണ് ചെയ്യിക്കുന്നത്. എന്നാല്‍ ജില്ലയിലെ എരുമേലി ഗ്രാമപഞ്ചായത്തില്‍ നിലവിലുണ്ടായിരുന്ന സെക്രട്ടറി അവധിയില്‍ പോവുകയും തുടര്‍ന്ന് പൊതുസ്ഥലം മാറ്റം വന്നപ്പോള്‍ അപേക്ഷ നല്‍കി നിയമപരമായ മാറ്റത്തിലൂടെ സ്ഥലം മാറുകയുമായിരുന്നു. എന്നാല്‍ പൊതു സ്ഥലംമാറ്റ അപേക്ഷകളില്‍ എരുമേലി ഗ്രാമപഞ്ചായത്തിലേക്ക് മാറാനുള്ള ഒരു അപേക്ഷ പോലും ലഭിച്ചിരുന്നില്ലെന്നും പഞ്ചായത്ത് ഡയക്ടറുടെ റിപ്പോര്‍ട്ടില്‍ പറയുന്നു.
സംസ്ഥാന മുഖ്യമന്ത്രിയുടെ സ്വന്തം ജില്ലയില്‍ തന്നെ 9 ഗ്രാമപഞ്ചായത്തുകളില്‍ സെക്രട്ടറിമാര്‍ ഇല്ലാത്തതുമൂലം വികസന പദ്ധതികള്‍ ഏതാണ്ട് താളംതെറ്റിയിരിക്കുകയാണ്. ശബരിമല തീര്‍ത്ഥാടനമാരംഭിക്കാന്‍ ദിവസങ്ങള്‍ മാത്രം ബാക്കിനില്‍ക്കേ എരുമേലി പോലുള്ള ജില്ലയിലെ പ്രമുഖ പഞ്ചായത്തുകളില്‍ സെക്രട്ടറിമാരെ അടിയന്തരമായി നിയമിക്കണമെന്നും ജനപ്രതിനിധികള്‍ ആവശ്യപ്പെടുന്നു.
    
</TEXT>
</DOC>