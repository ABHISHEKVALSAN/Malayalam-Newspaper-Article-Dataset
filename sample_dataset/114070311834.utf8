<DOC>
<DOCNO>114070311834.utf8</DOCNO>
<TEXT>


           സവാളയും കിഴങ്ങും അവശ്യവസ്തുക്കളാക്കി    

Thursday 3 July 2014 11:53 am IST

ന്യൂദല്‍ഹി: വിലക്കയറ്റം തടയുന്നതിന്റെ ഭാഗമായി സവാളയും ഉരുളക്കിഴങ്ങും അവശ്യവസ്തു നിയമത്തിന്റെ പരിധിയില്‍ ഉള്‍പ്പെടുത്താന്‍ കേന്ദ്രസര്‍ക്കാര്‍ തീരുമാനിച്ചു. കരിഞ്ചന്തയും പൂഴ്ത്തിവെയ്പ്പും തടയുന്നതിന്റെ ഭാഗമായി ഒരു വര്‍ഷത്തേക്കാണ് നടപടി. 
1955ലെ അവശ്യവസ്തു നിയമ പരിധിയിലേക്ക് സവാളയും ഉരുളക്കിഴങ്ങും ഉള്‍പ്പെടുന്നതോടെ കൃത്രിമവിലക്കയറ്റം തടയുന്നതിന് ശക്തമായി ഇടപെടാന്‍ സംസ്ഥാന സര്‍ക്കാരുകള്‍ക്ക് അധികാരം കൂടുതല്‍ ലഭിക്കുമെന്ന് മന്ത്രിസഭാ യോഗ തീരുമാനങ്ങള്‍ വിശദീകരിച്ചുകൊണ്ട് കേന്ദ്രനിയമമന്ത്രി രവിശങ്കര്‍ പ്രസാദ് പറഞ്ഞു. 
പൂഴ്ത്തിവയ്പ്പ് അനിയന്ത്രിതമായി തുടരുകയാണെന്ന് ആറോളം സംസ്ഥാനങ്ങള്‍ പരാതി നല്‍കിയിട്ടുണ്ട്. കാലവര്‍ഷം കുറഞ്ഞതിനാല്‍ എപിഎല്‍, ബിപിഎല്‍ കുടുംബങ്ങള്‍ക്ക് 15 മില്യണ്‍ ടണ്‍ അരി നല്‍കാനായി അനുവദിച്ചതായും മന്ത്രി പറഞ്ഞു. 
    
</TEXT>
</DOC>