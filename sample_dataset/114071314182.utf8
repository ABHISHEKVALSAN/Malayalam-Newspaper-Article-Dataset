<DOC>
<DOCNO>114071314182.utf8</DOCNO>
<TEXT>


           പുതുമുദ്ര ചാര്‍ത്താന്‍ ജര്‍മ്മനി; വന്‍കര കാക്കാന്‍ അര്‍ജന്റീന    

Sunday 13 July 2014 11:26 am IST

സാവോപോളോ: ലാറ്റിനമേരിക്കയില്‍ ഇതുവരെ നടന്ന ലോകകപ്പുകളിലൊന്നും ആ വന്‍കരയ്ക്കു പുറത്തു നിന്നൊരു സംഘം കിരീടം ചൂടിയിട്ടില്ല. ആ ചരിത്രം തിരുത്തിയെഴുതാനുള്ള വാശിയോടെ ജര്‍മ്മന്‍ പട ഇറങ്ങുന്നു.  കപ്പ് വന്‍കര കടന്നുപോകാതെ തടയാന്‍ നിയോഗിക്കപ്പെട്ടത് അര്‍ജന്റീനയും. സ്വന്തം മണ്ണില്‍ ബ്രസീല്‍ ഇടറിവീണപ്പോള്‍ ലാറ്റിനമേരിക്കയെ മുന്നോട്ടു നയിച്ചത് ലയണല്‍ മെസിയും കൂട്ടരുമാണ്. സെമിയില്‍ കാനറികളെ നിഷ്‌കരുണം വകവരുത്തിയ ജര്‍മ്മനിയെ തടയാന്‍ അര്‍ജന്റീനയ്ക്കാവുമോ?. ഉത്തരം ലഭിക്കാന്‍ ഇനി മണിക്കൂറുകള്‍ മാത്രം. ലോകകപ്പ് ഫുട്‌ബോളിന്റെ കലാശപ്പോരാട്ടത്തില്‍ ജര്‍മനിയും അര്‍ജന്റീനയും ഇന്നു മല്ലിടും.  വിഖ്യാതമായ മാരക്കാന സ്റ്റേഡിയത്തില്‍ രാത്രി 12.30ന് (ഇന്ത്യന്‍ സമയം) നെഞ്ചിടിപ്പേറ്റുന്ന പന്താട്ടം തുടങ്ങും.
ചരിത്രസ്മരണകളും പ്രതികാര ചിന്തയുമൊക്കെ ഇഴചേരുന്ന ഒരു  ഫൈനല്‍. അര്‍ജന്റീനയ്ക്ക് കണക്കുകളേറെ തീര്‍ക്കാനുണ്ട്. 1990ല്‍ തങ്ങളുടെ കിരീടമോഹം തച്ചുടച്ച പോയതവണ ക്വാര്‍ട്ടറില്‍ വഴിമുടക്കി നിന്ന ജര്‍മന്‍ ടാങ്കുകളെ നിശബ്ദമാക്കണം. പക്ഷേ, അതത്ര എളുപ്പമാവില്ല. ആത്മവിശ്വാസത്തിന്റെ ബെര്‍ലിന്‍ മതിലിനു മുകളിലാണ് ജര്‍മനി. ബ്രസീലിനെ നിഷ്പ്രഭമാക്കിയ പ്രകടനം അവര്‍ക്കു സമ്മാനിക്കുന്ന മാനസികാധിപത്യം ചില്ലറയല്ല. ജര്‍മന്‍ ടീം ഗെയിമിന്റെ വക്താക്കള്‍ തന്നെ. മെസൂട്ട് ഒസിലും മിറോസ്ലാവ് ക്ലോസെയും തോമസ് മുള്ളറും ടോണി ക്രൂസും ഫിലിപ്പ് ലാമുമൊക്കെ ചേര്‍ന്ന് നെയ്യുന്ന കൂട്ടായ നീക്കങ്ങളുടെ പാളയം. പ്രതിയോഗിയുടെ ചുവടൊന്നു തെറ്റിയാല്‍ ജര്‍മന്‍ ചാട്ടുളികള്‍ അതാവോളം മുതലെടുക്കും. ജര്‍മനിയുടെ ആ സ്വഭാവം തന്നെയാണ് അര്‍ജന്റീന സൂക്ഷിക്കേണ്ടത്. എങ്കിലും മെസി മാന്ത്രിക നിമിഷങ്ങള്‍ക്ക് പിറവികൊടുത്താല്‍ അര്‍ജന്റീനയ്ക്ക് ഒന്നിനെയും പേടിക്കേണ്ടതില്ല. ജാവിയര്‍ മസ്‌കരാനോയുടെ സൂപ്പര്‍ ടാക്ലിങ്ങുകളിലൂടെ ജര്‍മനിക്ക് തടകെട്ടാമെന്നും അര്‍ജന്റീന പ്രതീക്ഷിക്കുന്നു. ബ്രസീലിനെതിരെ അനുഭവിച്ച സ്വാതന്ത്ര്യം ജര്‍മനിക്ക് ഈ അങ്കത്തില്‍ ലഭിക്കില്ലെന്നത് യാഥാര്‍ത്ഥ്യം. മെസിയെപ്പൂട്ടാനും ജര്‍മനിക്ക് അധിക വിഭവശേഷി വിനിയോഗിക്കേണ്ടിവരും.
    
</TEXT>
</DOC>