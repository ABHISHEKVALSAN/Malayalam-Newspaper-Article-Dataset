<DOC>
<DOCNO>114051098552.utf8</DOCNO>
<TEXT>


           തകഴി സ്മാരകത്തെ അവഗണിച്ച്‌ സാഹിത്യ പുരസ്ക്കാരദാനം വിവാദത്തില്‍    

Saturday 10 May 2014 10:16 pm IST

ആലപ്പുഴ: സംസ്ഥാന സാംസ്ക്കാരിക വകുപ്പ്‌ ആദ്യമായി ഏര്‍പ്പെടുത്തിയ തകഴി സാഹിത്യ പുരസ്ക്കാരദാനം വിവാദത്തില്‍. അവാര്‍ഡിന്‌ അര്‍ഹരെ കണ്ടെത്തിയ മാനദണ്ഡത്തിനും അവാര്‍ഡുദാന ചടങ്ങ്‌ തിരുവനന്തപുരത്ത്‌ സംഘടിപ്പിക്കുന്നതിനുമെതിരെ പ്രതിഷേധം ഉയരുന്നു.
വിശ്വസാഹിത്യകാരന്റെ പേരില്‍ ഏര്‍പ്പെടുത്തിയ പ്രഥമ അവാര്‍ഡ്‌ സാഹിത്യരംഗത്തെ ഏറ്റവും പ്രമുഖരായവര്‍ക്ക്‌ തന്നെ നല്‍കണമെന്ന്‌ അഭിപ്രായം ഉയര്‍ന്നെങ്കിലും തകഴി സ്മാരക സമിതി മുന്‍വിധിയോടെ അവാര്‍ഡ്‌ ജേതാവിനെ കണ്ടെത്തി രാഷ്ട്രീയം കളിച്ചതായാണ്‌ ആക്ഷേപം. 
എം.ടി. വാസുദേവന്‍നായര്‍ അടക്കമുള്ള പ്രഗത്ഭരില്‍ ആര്‍ക്കെങ്കിലും സമഗ്ര സാഹിത്യ സംഭാവനയ്ക്ക്‌ അവാര്‍ഡ്‌ നല്‍കാമെന്നായിരുന്നു തകഴിയുടെ മക്കള്‍ അടക്കമുള്ളവരുടെ താല്‍പര്യമത്രെ. എന്നാല്‍ തകഴിയുടെ കൃതികളെക്കുറിച്ചുള്ള പഠനത്തിന്‌ പ്രഥമ അവാര്‍ഡ്‌ നല്‍കാന്‍ തകഴി സ്മാരക സമിതി, അവാര്‍ഡ്‌ നിര്‍ണയ സമിതിയോട്‌ ശുപാര്‍ശ ചെയ്തത്‌ മറ്റുചില താല്‍പര്യ പ്രകാരമായിരുന്നുവെന്നാണ്‌ ആക്ഷേപം.
തകഴിയുടെ കൃതികളുടെ സമഗ്ര പഠനമായ 'തകഴിയുടെ സര്‍ഗപഥങ്ങള്‍' എന്ന ഗ്രന്ഥത്തിന്റെ രചയിതാവ്‌ പ്രൊഫ.ജി. ബാലചന്ദ്രനെയാണ്‌ പ്രഥമ തകഴി സാഹിത്യ പുരസ്ക്കാരത്തിനായി തെരഞ്ഞെടുത്തത്‌. 
ബാലചന്ദ്രന്റെ രചന സമഗ്രവും പ്രൗഢവുമാണെന്ന കാര്യത്തില്‍ അഭിപ്രായ വ്യത്യാസമില്ലെങ്കിലും മറ്റാരും തകഴി കൃതികളെ കുറിച്ച്‌ പഠനം നടത്തി പുസ്തകം പ്രസിദ്ധീകരിച്ചിട്ടില്ലാത്തതിനാല്‍ വിധിനിര്‍ണയം ഏകപക്ഷീയമാണെന്നാണ്‌ അഭിപ്രായം ഉയരുന്നത്‌.
കോണ്‍ഗ്രസിന്‌ ആധിപത്യമുള്ള തകഴി സ്മാരക സമിതി കോണ്‍ഗ്രസ്‌ നേതാവിനെ അവാര്‍ഡ്‌ നല്‍കി ആദരിക്കുന്നുവെന്ന രീതിയില്‍ പുരസ്ക്കാരത്തിന്റെ വിലയിടിച്ചതായും വിമര്‍ശകര്‍ പറയുന്നു. സര്‍ക്കാര്‍ ഏറ്റെടുത്തിട്ടുള്ള തകഴിയുടെ ജന്മഗൃഹത്തില്‍ വച്ച്‌ പ്രഥമ പുരസ്ക്കാര സമ്മേളനം സംഘടിപ്പിക്കേണ്ടതിന്‌ പകരം തിരുവനന്തപുരം കനകക്കുന്ന്‌ കൊട്ടാരത്തില്‍ ചടങ്ങ്‌ നടത്തുന്നതിലും അനൗചിത്യമുണ്ടെന്ന്‌ ചൂണ്ടിക്കാണിക്കപ്പെടുന്നു.
നിരവധി സാഹിത്യപ്രേമികള്‍ നിത്യേനയെത്തുന്ന തകഴി സ്മാരകത്തില്‍ ചടങ്ങ്‌ സംഘടിപ്പിക്കുന്നതിലൂടെ സ്മാരകത്തിന്റെ കീര്‍ത്തി കൂടുതല്‍ പ്രചരിപ്പിക്കപ്പെടുമായിരുന്നു. 
കുട്ടനാടിന്റെ ഇതിഹാസകാരനായിരുന്ന 'തകഴി'യുടെ പേരിലുള്ള ചടങ്ങ്‌ സ്വന്തം നാട്ടില്‍ത്തന്നെ നടത്തുന്നതായിരുന്നു ഉചിതമെന്നും അഭിപ്രായമുണ്ട്‌. 25,000 രൂപയാണ്‌ അവാര്‍ഡ്‌ തുകയായി നിശ്ചയിച്ചിട്ടുള്ളത്‌. ഇത്‌ കുറഞ്ഞത്‌ ഒരു ലക്ഷം രൂപയായി ഉയര്‍ത്തണമെന്നും ആവശ്യമുയരുന്നു.
തകഴി സ്മാരകത്തോടുള്ള സര്‍ക്കാര്‍ അവഗണനയുടെ ബാക്കിപത്രമായി ഓഡിറ്റോറിയം നിര്‍മാണം ശിലാഫലകത്തിലൊതുങ്ങുകയാണ്‌. എസ്റ്റിമേറ്റെടുക്കുകയോ ടെന്‍ഡര്‍ ക്ഷണിക്കുകയോ ചെയ്യാതെ കല്ലിടുക മാത്രമാണ്‌ മുന്‍മന്ത്രി എം.എ. ബേബി ചെയ്തത്‌.
    
</TEXT>
</DOC>