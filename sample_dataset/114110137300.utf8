<DOC>
<DOCNO>114110137300.utf8</DOCNO>
<TEXT>


           ശബരിമല തീര്‍ത്ഥാടനം അട്ടിമറിക്കാനുള്ള ഗതാഗതമന്ത്രിയുടെ നീക്കം അപലപനീയം : ഹിന്ദുഐക്യവേദി    

Saturday 1 November 2014 1:22 am IST

        കോട്ടയം: ശബരിമലയോട് സര്‍ക്കാര്‍  തുടരുന്ന അനാസ്ഥ ശക്തമായ പ്രക്ഷോഭത്തിന് വഴിവയ്ക്കുമെന്ന് ഹിന്ദുഐക്യവേദി സംസ്ഥാന സെക്രട്ടറി എം.വി ഉണ്ണികൃഷ്ണന്‍.  ശബരിമല തീര്‍ഥാടകരെ  പീഡിപ്പിച്ച് ന്യൂനപക്ഷത്തിന്റെ ആദരവ് പിടിച്ച പറ്റാനുള്ള മന്ത്രിയുടെ തന്ത്രം തീക്കൊള്ളികൊണ്ടുള്ള തലചൊറിയലായിരിക്കും.  മണ്ഡല കാലം തുടങ്ങാനിരിക്കെ ഭക്തര്‍ക്ക് ആവശ്യമായ സൗകര്യമൊരുക്കാന്‍ സര്‍ക്കാര്‍ തയ്യാറാകണം. ഇതിന്  താമസമുണ്ടാക്കുന്ന   ഏത് നീക്കവും ഹൈന്ദവസമൂഹത്തിനെതിരായ നീക്കമാണ്. ദേശീയ തീര്‍ത്ഥാടന കേന്ദ്രമായി ശബരിമലയെ കേന്ദ്രസര്‍ക്കാര്‍ പ്രഖ്യാപിക്കാനിരിക്കേയാണ് സംസ്ഥാന സര്‍ക്കാരിന്റെ ഈ അവഗണന.

ശബരിമലയിലേക്ക് സ്‌പെഷ്യല്‍ ബസ്സില്ലെന്ന് മാത്രമല്ല, ബസ്സുകള്‍ എല്ലാ സ്റ്റോപ്പിലും നിര്‍ത്തി യാത്രക്കാരെക്കയറ്റി മുന്നോട്ട് പോകുമെന്ന മന്ത്രിയുടെ പ്രസ്താവന ഹിന്ദു സമൂഹത്തിനെ അവഹേളിക്കുന്നതിന് തുല്യമാണ്.  ശബരിമല ഇടത്താവളത്തെ സംബന്ധിച്ച് ബന്ധപ്പെട്ടവരുമായി ചര്‍ച്ചചെയ്യാന്‍ മന്ത്രികാണിക്കുന്ന വൈമനസ്യം നാളിതുവരെ ഒരുമന്ത്രിയും കാണിക്കാത്തതാണ്. ശബരിമലയിലേക്കുള്ള റോഡുകള്‍ നന്നാക്കിയില്ലെന്ന് മാത്രമല്ല റോഡിന് ഇരുവശവുമുള്ള കാടുപോലും വെട്ടാതെ അപകടം ക്ഷണിച്ച് വരുത്തുകയാണ്.
ഭക്ഷണ സാധനങ്ങള്‍ക്ക് അമിത വിലയാണ്. ഹോട്ടലുകളില്‍ വിലവിവര പട്ടിക സ്ഥാപിച്ച് വില ഏകീകരിക്കണം.

എരുമേലി ആശുപത്രിയുടെ അവസ്ഥ ശോചനീയമാണ്.  ഡോക്ടര്‍മാരും, ഇതര ജീവനക്കാരുമില്ല. ആശുപത്രിയിലേക്ക്  അനുവദിച്ച ആംബുലന്‍സ് 11 വര്‍ഷം പഴക്കമുള്ളതാണ്. ഇത് കാണിക്കുന്നത് ശബരിമല ഭക്തരോടുള്ള സര്‍ക്കാരിന്റെ അവഗണനയാണ്. എം.വി ഉണ്ണികൃഷ്ണന്‍ പറഞ്ഞു.
    
</TEXT>
</DOC>