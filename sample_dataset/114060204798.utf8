<DOC>
<DOCNO>114060204798.utf8</DOCNO>
<TEXT>


           പ്രവേശനോത്സവവുമായി സ്കൂളുകള്‍ തുറന്നു    

Monday 2 June 2014 2:02 pm IST

തിരുവനന്തപുരം: മധ്യവേനലവധിക്കു ശേഷം സംസ്ഥാനത്തെ സ്‌കൂളുകള്‍ തുറന്നു. പുത്തനുടുപ്പും പുതിയ ബാഗും കുടയുമായി സ്കൂളിലെത്തിയ വിദ്യാര്‍ത്ഥികളെ മിഠായിയും മറ്റു സമ്മാനങ്ങളും നല്‍കിയാണ് അധ്യാപകര്‍ വരവേറ്റത്. സംസ്ഥാനത്തെ എല്ലാ സ്കൂളുകളിലും പ്രവേശനോത്സവം ഏര്‍പ്പെടുത്തിയിരുന്നു. 

മലപ്പുറം തൃക്കുളം സര്‍ക്കാര്‍ സ്കൂളില്‍ സംസ്ഥാനതല പ്രവേശനോത്സവം മന്ത്രി പി.കെ.കുഞ്ഞാലിക്കുട്ടി ഉദ്ഘാടനം ചെയ്തു.  മന്ത്രി പി.കെ. അബ്ദുറബ്ബ് അദ്ധ്യക്ഷത വഹിച്ചു. ചടങ്ങില്‍ ഗായകന്‍ ജി.വേണുഗോപാല്‍ പ്രവേശനോത്സവഗാനം ആലപിച്ചു. നവാഗതരായ വിദ്യാര്‍ത്ഥികളെ സ്വീകരിക്കാന്‍ വര്‍ണ്ണാഭമായ പരിപാടികളാണ് പല സ്‌കൂളുകളും സംഘടിപ്പിച്ചിരുന്നത്. 

ഏതാണ്ട് മൂന്നു ലക്ഷം പുതിയ കുട്ടികളാണ് ഇന്ന് അക്ഷരങ്ങളുടെ മാധുര്യം നുണയാന്‍ വിവിധ വിദ്യാലയങ്ങളില്‍ എത്തിയത്. ഈ അദ്ധ്യയനവര്‍ഷം മുതല്‍ ശ്രീനാരായണ ഗുരുദേവ ദര്‍ശനങ്ങള്‍ പാഠ്യഭാഗങ്ങളില്‍ ഉള്‍പ്പെടുത്തിയിട്ടുണ്ട്. ഇന്ത്യയില്‍ ആദ്യമായി ഒന്നാംക്ലാസ് മുതല്‍ സംസ്‌കൃതഭാഷ പഠിക്കാനുള്ള സൗകര്യവും കലാപഠനത്തിനുള്ള സൗകര്യവും ഈ വര്‍ഷമുണ്ടാകും. 
    
</TEXT>
</DOC>