<DOC>
<DOCNO>114111240674.utf8</DOCNO>
<TEXT>


            ആമയൂര്‍ കൂട്ടക്കൊല: പ്രതിയുടെ വധശിക്ഷ ഹൈക്കോടതി ശരിവച്ചു    

Wednesday 12 November 2014 12:50 pm IST

        കൊച്ചി: ആമയൂര്‍ കൂട്ടക്കൊലക്കേസിലെ പ്രതി റെജികുമാറിന്റെ വധശിക്ഷ ഹൈക്കോടതി ശരിവെച്ചു. വിധി ചോദ്യം ചെയ്ത് പ്രതി സമര്‍പ്പിച്ച ഹര്‍ജി തള്ളികൊണ്ടായിരുന്നു ഹൈക്കോടതിയുടെ ഉത്തരവ്.

മറ്റൊരു സ്ത്രീയ്‌ക്കൊപ്പം ജീവിക്കുന്നതിന് വേണ്ടി ഭാര്യയെയും നാലു മക്കളെയും കൊലപ്പെടുത്തിയെന്നാണ് കേസ്. 2009ലാണ് റെജികുമാറിന് പാലക്കാട് പ്രിന്‍സിപ്പല്‍ സെഷന്‍സ് കോടതി ശിക്ഷ വിധിച്ചത്.

2008 ജൂലായ് എട്ടിനും 22നും ഇടയ്ക്കുള്ള ദിവസങ്ങളില്‍ റെജികുമാര്‍, ഭാര്യ ലിസി (38), മക്കളായ അമലു (12), അമല്‍ (10), അമല്യ (എട്ട്), അമന്യ (മൂന്ന്) എന്നിവരെ കൊലപ്പെടുത്തിയെന്നാണ് കേസ്. കൊലപാതകത്തിനു മുമ്പ് മൂത്തമകളെ പീഡിപ്പിച്ചതായും പോസ്റ്റ്‌മോര്‍ട്ടം റിപ്പോര്‍ട്ടില്‍ വ്യക്തമായിരുന്നു.

ലിസിയുടെ ജഡം സെപ്ടിക് ടാങ്കിലും അമലിന്റെയും അമന്യയുടെയും ജഡങ്ങള്‍ വീടിനടുത്തെ പൊന്തക്കാട്ടിലും അമലു, അമന്യ എന്നിവരുടെ മൃതദേഹങ്ങള്‍ വീട്ടിനുള്ളിലുമാണ് കണ്ടെത്തിയത്.

സംഭവത്തിന് ശേഷം ഒളിവില്‍ പോയ ഇയാളെ ജൂലായ് 27ന് കോട്ടയത്തു നിന്നാണ് പൊലീസ് അറസ്റ്റു ചെയ്തത്.

ആന്ധ്രയില്‍ ജോലി ചെയ്തിരുന്നകാലത്ത് പ്രണയിച്ച് വിവാഹം കഴിച്ച റെജികുമാറും ലിസിയും പത്രപ്പരസ്യം വഴിയാണ് ആമയൂരില്‍ ടാപ്പിംഗ് ജോലിക്കെത്തിയത്.

അമല്‍, അമന്യ എന്നീ കുട്ടികള്‍ അച്ഛനമ്മമാരോടൊപ്പം ആമയൂരിലും അമലു, അമല്യ എന്നിവര്‍ പാലാ രാമപുരം വെള്ളിലാപ്പള്ളി സെന്റ് ജോസഫ്‌സ് സ്‌കൂളിന്റെ ഹോസ്റ്റലിലുമാണ് താമസിച്ചിരുന്നത്.
    
</TEXT>
</DOC>