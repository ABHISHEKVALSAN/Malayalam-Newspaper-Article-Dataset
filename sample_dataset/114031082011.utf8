<DOC>
<DOCNO>114031082011.utf8</DOCNO>
<TEXT>


           വിഴിഞ്ഞം പദ്ധതി : ടെണ്ടറില്‍ അഞ്ച് കമ്പനികള്‍    

Monday 10 March 2014 2:21 pm IST

തിരുവനന്തപുരം: വിഴിഞ്ഞം തുറമുഖ പദ്ധതിയുടെ നിര്‍മ്മാണത്തിനുള്ള ടെണ്ടറില്‍ അഞ്ച് കമ്പനികള്‍. മൂന്ന് ഇന്ത്യന്‍ കമ്പനികളും വിദേശ പങ്കാളിത്തമുള്ള രണ്ട് കമ്പനികളുമാണ് ടെണ്ടറിലുള്ളത്. രണ്ട് ദിവസത്തിനുള്ളില്‍ യോഗ്യതാ പരിശോധന പൂര്‍ത്തിയാക്കി ടെണ്ടറിന്റെ അന്തിമഘട്ടത്തിലേക്ക് കടക്കും. 

ഗാ‍മണ്‍ ഇന്ത്യാ ഇന്‍ഫ്രാസ്ട്രക്ചര്‍ ലിമിറ്റഡ്, അദാനി ഗ്രൂപ്പ്, എസ്.ആര്‍ പോര്‍ട്ട് ലിമിറ്റഡ് എന്നിവയാണ് ഇന്ത്യന്‍ കമ്പനികള്‍. ഇന്ത്യയിലെ കോണ്‍‌കാസ്റ്റും ദക്ഷിണ കൊറിയയിലെ ഹൂണ്ടായിയും ചേര്‍ന്ന കണ്‍സോര്‍ഷ്യവും ഇന്ത്യയിലെ ശ്രേയ് ഗ്രൂപ്പും സ്പെയിനില്‍ നിന്നുള്ള ഒ.എച്ച്.എല്ലും ചേര്‍ന്ന കണ്‍സോര്‍ഷ്യവുമാണ് മറ്റ് കമ്പനികള്‍. 

തെരഞ്ഞെടുപ്പ് പെരുമാറ്റച്ചട്ടം നിലവിലുണ്ടെങ്കിലും ടെണ്ടര്‍ നടപടിയെ അത് ബാധിക്കില്ലെന്നാ‍ണ് തുറമുഖ വകുപ്പിന്റെ വിശദീകരണം. നാല് തവണയായിരുന്നു ടെണ്ടറിന്റെ സമയപരിധി നീട്ടിയത്. നിര്‍മാണത്തിനും നടത്തിപ്പിനും രണ്ട് ടെണ്ടര്‍ എന്നുള്ളത് മാറ്റി ഒറ്റ ടെണ്ടര്‍ ആക്കിയത് അടുത്തിടെയായിരുന്നു. ജൂണില്‍ ടെണ്ടര്‍ നടപടികള്‍ പൂര്‍ത്തിയാക്കാനുള്ള സമയക്രമമാണ് ഇപ്പോള്‍ നിശ്ചയിച്ചിരിക്കുന്നത്. 

നിര്‍മാണവും നടത്തിപ്പും രണ്ടു സ്ഥാപനങ്ങള്‍ക്ക് നല്‍കുന്നത് ഭാവിയില്‍ പ്രശ്‌നങ്ങളുണ്ടാക്കുമെന്നതുകൊണ്ടാണ് ഒറ്റ ടെണ്ടര്‍ ആക്കാന്‍ തീരുമാനിച്ചതെന്ന് വിഴിഞ്ഞം അന്താരാഷ്ട്ര തുറമുഖ കമ്പനി വിശദീകരിച്ചിരുന്നു. രണ്ടിനും കൂടി നേരത്തെ എട്ടു കമ്പനികള്‍ രംഗത്തുണ്ടായിരുന്നു. വിഴിഞ്ഞം ഒന്നാം ഘട്ടത്തിന് 5300 കോടിയുടെ ചെലവാണ് കണക്കാക്കുന്നത്. 
    
</TEXT>
</DOC>