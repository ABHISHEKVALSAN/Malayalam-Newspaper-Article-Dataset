<DOC>
<DOCNO>114062009222.utf8</DOCNO>
<TEXT>


           നര്‍മ രസം വിതറി ഇന്നസെന്റ്‌    

Friday 20 June 2014 11:04 pm IST

തൃശൂര്‍: നര്‍മരസം വിതറി സദസിനെ കയ്യിലെടുത്ത്‌ നടനും എംപിയുമായ ഇന്നസെന്റ്‌. ജന്മഭൂമി തൃശൂര്‍ എഡിഷന്‍ ഉദ്ഘാടന ചടങ്ങിലെ പ്രസംഗത്തില്‍ മുഴുവന്‍ സമയവും അദ്ദേഹം പൊട്ടിച്ച രസച്ചരടുകള്‍ സദസിന്‌ പുത്തന്‍ അനുഭവം പകര്‍ന്നു. 
ജനപ്രതിനിധി എന്ന നിലയില്‍ വെറും പ്രസംഗം കാഴ്ചവയ്ക്കാതെ തന്റെ സ്വതസിദ്ധമായ നര്‍മം കലര്‍ന്ന ശൈലിയില്‍ ഇന്നസെന്റ്‌ സംസാരിച്ചു തുടങ്ങി. ദല്‍ഹിയില്‍ ഹിന്ദിക്കാരുടെ ഇടയില്‍ ചക്കോയെ കൊന്നവനെന്നാണ്‌ താന്‍ അറിയപ്പെടുന്നത്‌. തെരഞ്ഞെടുപ്പ്‌ ഫലം വരുന്നത്‌ വരെ ഭാര്യ ആലീസിനോടു പോലും കുടം അടയാളത്തില്‍ വോട്ട്‌ ചെയ്യണമെന്നാണ്‌ ഏതുസമയവും പറഞ്ഞിരുന്നത്‌. അതിനുശേഷമുള്ള നന്ദി പറയല്‍ കടുപ്പമേറിയതാണ്‌. കശാപ്പ്‌ പോത്തിന്റെ അവസ്ഥയായിരുന്നു തന്റേത്‌. തുറന്ന വാഹനത്തില്‍ ഇരുവശങ്ങളിലും കെട്ടിയ വടികള്‍ക്കിടയില്‍ നില്‍ക്കേണ്ട അവസ്ഥ. അതത്‌ മണ്ഡലങ്ങളിലെ എംഎല്‍എമാര്‍ ഭീഷണി പോലെ പിന്നില്‍. പിന്തിരിഞ്ഞാല്‍ കൊല്ലുമെന്ന പോലെ. ഇതിനിടെ ആലുവയില്‍ എത്തിയപ്പോള്‍ തനിക്ക്‌ എതിര്‍വശം വെട്ടാന്‍ കൊണ്ടുപോകുന്ന മറ്റൊരു പോത്തിന്‍ വണ്ടി. ഈ സമയം തന്റെയും പോത്തിന്റെയും അവസ്ഥ ഒന്നു തന്നെയാണെന്ന്‌ തിരിച്ചറിഞ്ഞു. പാര്‍ലമെന്റിലാകട്ടെ തന്റെ പിന്നില്‍ പപ്പു യാദവാണ്‌. ഏതുസമയത്താണ്‌ വെടിയുണ്ട പാഞ്ഞുവരികയെന്ന്‌ അറിയില്ല. ഏതെങ്കിലും കാരണവശാല്‍ ഉണ്ട ദിശ തെറ്റി തന്റെ മേല്‍ പതിച്ചാലോയെന്ന ആശങ്കയുമുണ്ട്‌. ഇങ്ങനെ പോയി ഇന്നസെന്റിന്റെ നര്‍മഭാഷണം. ഇതിനിടെ അല്‍പം ഗൗരവം. കേന്ദ്രത്തില്‍ മോദി സര്‍ക്കാരിനോട്‌ തല്ലുകൂടാന്‍ പോകേണ്ട കാര്യമില്ല. നല്ലവണ്ണം നിന്ന്‌ നമ്മുടെ ആവശ്യങ്ങള്‍ നേടിയെടുക്കുക. വികസനത്തിന്‌ അതാണ്‌ വേണ്ടത്‌- ഇന്നസെന്റ്‌ പറഞ്ഞു നിര്‍ത്തി.
    
</TEXT>
</DOC>