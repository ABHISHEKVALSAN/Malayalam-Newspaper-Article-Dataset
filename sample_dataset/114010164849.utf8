<DOC>
<DOCNO>114010164849.utf8</DOCNO>
<TEXT>


           സംഗീതത്തിലും കരകാട്ടത്തിലും മനംകുളിര്‍ത്ത്‌ ഭക്തര്‍    

Wednesday 1 January 2014 10:18 pm IST

ശബരിമല: വറ്റിവരണ്ട ഭൂമിയില്‍ നവധാന്യങ്ങള്‍ നിറച്ച കരകങ്ങളുമായി സ്ത്രീകള്‍ നൃത്തം ചെയ്ത്‌ ദേവപ്രീതിയാല്‍ മഴപെയ്യിച്ച്‌ ഗ്രാമങ്ങളില്‍ സമൃദ്ധി നിറച്ചതിന്റെ ഓര്‍മ്മകളുമായി സന്നിധാനത്ത്‌ കരകാട്ടം അരങ്ങേറി. യന്ത്രത്തോക്കുകളുമായി ഭക്തരുടെ സുരക്ഷയ്ക്കായി സന്നിധാനത്ത്‌ സദാസമയവും വിന്യസിച്ചിട്ടുള്ള ദ്രുതകര്‍മ്മ സേനാംഗങ്ങളാണ്‌ കരകാട്ടവും ഭക്തിഗാനസുധയും അവതരിപ്പിച്ചത്‌. സന്നിധാനത്ത്‌ തിങ്ങിനിറഞ്ഞ അയ്യപ്പഭക്തര്‍ക്ക്‌ ഇത്‌ ഇരട്ടി മധുരമായി. മുത്തുമാരിയമ്മന്റെ പ്രീതിക്കായി തമിഴ്‌ ഗ്രാമങ്ങളില്‍ നടത്തുന്ന ഈ നാടോടി കലാരൂപം കലിയുഗവരദന്റെ സന്നിധിയിലവതരിപ്പിച്ചത്‌ ഭക്തര്‍ക്ക്‌ വിസ്മയമായി. 
കോയമ്പത്തൂര്‍ ആസ്ഥാനമായുള്ള റാപ്പിഡ്‌ ആക്ഷന്‍ ഫോഴ്സ്‌ 105-ാ‍ം ബറ്റാലിയന്‍ സേനാംഗങ്ങളാണ്‌ ശ്രീ ധര്‍മ്മ ശാസ്താ ഓഡിറ്റോറിയത്തില്‍ രണ്ടു മണിക്കൂര്‍ നീണ്ട സംഗീത, നൃത്ത നിശ ഒരുക്കിയത്‌. തലയില്‍ നിന്ന്‌ കരകം തറയില്‍ വീഴാതെ ശരീരത്തെ വില്ലുപോലെ വളച്ചും മെയ്‌ വഴക്കം പ്രകടിപ്പിച്ചും കണ്ണുകെട്ടി നാളീകേരമുടച്ചും സൈനികര്‍ കരകാട്ടമാടി. ദ്രുതകര്‍മ്മ സേനയുടെ എഎസ്‌ഐ കെ.ശിവകുമാറിന്റെ നേതൃത്വത്തിലാണ്‌ കരകാട്ടം അരങ്ങേറിയത്‌. സേനാംഗങ്ങളായ മഹേന്ദ്രന്‍,സെന്തില്‍കുമാര്‍, മുത്തുസ്വാമി, ഗംഗാധര്‍, ജ്യോതി, സുരേഷ്‌, ശരവണന്‍, പഞ്ചാബ്‌ സ്വദേശി ഹാസന്‍ എന്നിവരും ആട്ടമാടി.
വിഘ്നേശ്വര കീര്‍ത്തനത്തോടെ ആരംഭിച്ച ഭക്തിഗാനസുധയില്‍ മലയാളം, തമിഴ്‌, തെലുങ്ക്‌ ഗാനങ്ങള്‍ ആലപിച്ചത്‌. സുധീഷ്‌, രതീഷ്‌ എം.എസ്‌ എന്നിവരാണ്‌. ദേവസ്വം എക്സിക്യൂട്ടീവ്‌ ഓഫീസര്‍ ബി.മോഹന്‍ദാസ്‌, പിആര്‍ഒ മുരളി കോട്ടയ്ക്കകം എന്നിവരും പരിപാടികള്‍ കാണാനെത്തിയിരുന്നു. ആര്‍ എ എഫ്‌ ഡെപ്യൂട്ടി കമാണ്ടന്റ്‌ പി എസ്‌ സുനില്‍കുമാര്‍, അസിസ്റ്റന്റ്‌ കമാണ്ടന്റ്‌ കെ. വെങ്കിടേശന്‍, സി ഐ പി.ജെ ചന്ദ്രബാബു എന്നിവര്‍ നേതൃത്വം നല്‍കി.ണ്ടന്റ്‌ പി എസ്‌ സുനില്‍കുമാര്‍, അസിസ്റ്റന്റ്‌ കമാണ്ടന്റ്‌ കെ. വെങ്കിടേശന്‍, സി ഐ പി.ജെ ചന്ദ്രബാബു എന്നിവര്‍ നേതൃത്വം നല്‍കി.
    
</TEXT>
</DOC>