<DOC>
<DOCNO>114060706158.utf8</DOCNO>
<TEXT>


           ബിജെപി വളര്‍ച്ചയില്‍ ആശങ്കപ്പെട്ട്‌ സിപിഎം    

Saturday 7 June 2014 10:31 pm IST

        ന്യൂദല്‍ഹി: കേരളത്തിലും പശ്ചിമബംഗാളിലും ബിജെപിയ്ക്കുണ്ടായ വളര്‍ച്ചയില്‍ സിപിഎമ്മിന്‌ ആശങ്ക. ഇന്നലെ കേന്ദ്രക്കമ്മറ്റി യോഗത്തില്‍ ജനറല്‍ സെക്രട്ടറി പ്രകാശ്‌ കാരാട്ട്‌ അവതരിപ്പിച്ച റിപ്പോര്‍ട്ടിലാണ്‌ ഈ രണ്ടു സംസ്ഥാനങ്ങളിലും സിപിഎമ്മിന്‌ കടുത്ത ഭീഷണിയായി ബിജെപി വളര്‍ന്നു കഴിഞ്ഞതായി സമ്മതിക്കുന്നത്‌. 
ലോക്സഭാ തെരഞ്ഞെടുപ്പില്‍ ഒറ്റയ്ക്ക്‌ രണ്ടു സീറ്റു നേടിയ ബിജെപി ബംഗാളില്‍ പതിനേഴു ശതമാനം വോട്ടാണ്‌ നേടിയത്‌. മിക്ക മണ്ഡലങ്ങളിലും നല്ല ശതമാനം വോട്ട്‌ കരസ്ഥമാക്കുകയും ചെയ്തു- റിപ്പോര്‍ട്ടില്‍ പറയുന്നു. കേരളത്തില്‍ വിജയിച്ചില്ലെങ്കിലും തിരുവനന്തപുരത്ത്‌ ഇടതു മുന്നണി സ്ഥാനാര്‍ഥിയെ മറികടന്ന്‌ ബിജെപി സ്ഥാനാര്‍ഥി രണ്ടാം സ്ഥാനത്ത്‌ എത്തി. മറ്റു മണ്ഡലങ്ങളില്‍ എല്ലാം വന്‍തോതില്‍ വോട്ട്‌ പിടിച്ചു. ഇടതു പക്ഷത്തിനു ലഭിക്കേണ്ട വോട്ടുകള്‍ പോലും ബിജെപിയിലേക്ക്‌ ഒഴുകി. ഇത്‌ തടയാന്‍ കഴിഞ്ഞില്ല. കേരളത്തിലെ സിപിഎമ്മിന്‌ ബിജെപിയുടെ വളര്‍ച്ച കാണാന്‍ സാധിച്ചുമില്ല. 
ബിജെപിയുടെ വളര്‍ച്ച തടയണമെന്ന്‌ നിര്‍ദ്ദേശിക്കുന്ന റിപ്പോര്‍ട്ടില്‍ സിപിഎമ്മിന്‌ മതനിരപേക്ഷ മുന്നണിയുണ്ടാക്കാന്‍ കഴിയാത്തതില്‍ വിലപിക്കുന്നുമുണ്ട്‌. 
ജനവികാരം മനസിലാക്കാന്‍ തങ്ങള്‍ക്ക്‌ കഴിഞ്ഞില്ലെന്നും സാധാരണക്കാരുടേയും അധ്വാനിക്കുന്നവരുടേയും പാര്‍ട്ടിയെന്ന്‌ അവകാശപ്പെടുന്ന സിപിഎമ്മിെ‍ന്‍റ ജനറല്‍ സെക്രട്ടറിയുടെ റിപ്പോര്‍ട്ടില്‍ തുടരുന്നു. ചില മണ്ഡലങ്ങളിലെ തോല്‍വി അപ്രതീക്ഷിതമായിരുന്നുവെന്നും കാരാട്ട്‌ വിലയിരുത്തുന്നു.കേരളത്തില്‍ കൂടുതല്‍ സീറ്റുകള്‍ നേടാന്‍ കഴിയുന്ന അവസ്ഥയുണ്ടായിരുന്നു. എന്നാല്‍ സാഹചര്യം മുതലെടുക്കാന്‍ കഴിഞ്ഞില്ല.
യുപിയിലെ വാരാണസിയില്‍ സ്ഥാനാര്‍ഥിയെ നിര്‍ത്തേണ്ടിയിരുന്നില്ല. യുപി ഘടകമാണ്‌ ഇത്തരമൊരു തീരുമാനം എടുത്തത്‌, റിപ്പോര്‍ട്ടില്‍ കുമ്പസാരിക്കുന്നു.
തെരഞ്ഞെടുപ്പ്‌ സംബന്ധിച്ച കേരള ഘടകത്തിന്റെ വിലയിരുത്തലിന്‌ കടകവിരുദ്ധമാണ്‌ കാരാട്ടിന്റെ റിപ്പോര്‍ട്ട്‌. കേരളത്തില്‍ ബിജെപിക്ക്‌ വോട്ട്‌ ശതമാനം കൂടിയിട്ടില്ലെന്നാണ്‌ നേരത്തെ പാര്‍ട്ടി സെക്രട്ടറി പിണറായി വിജയന്‍ പറഞ്ഞിരുന്നത്‌. മുന്‍പ്‌ 12 ശതമാനം വോട്ട്‌ കിട്ടിയിരുന്ന ബിജെപിക്ക്‌ ഇക്കുറി പത്തു ശതമാനം വോട്ടേ കിട്ടിയുള്ളരുവെന്നാണ്‌ നേരത്തെ പിണറായി സംസ്ഥാന തെരഞ്ഞെടുപ്പു വിശകലന വേദികളില്‍ സ്ഥാപിച്ചത്‌. എല്ലായിടങ്ങളിലും ബിജെപിക്ക്‌ വോട്ട്‌ കൂടിയെന്നാണ്‌ കാരാട്ടിന്റെ റിപ്പോര്‍ട്ട്‌.
ഇക്കുറി ബംഗാളില്‍ സിപിഎമ്മിന്‌ ലഭിച്ചത്‌ രണ്ടു സീറ്റുകളാണ്‌. പതിറ്റാണ്ടുകളായി, സിപിഎം കോട്ടയായ, അടുത്ത കാലംവരെ സിപിഎം ഭരിച്ച ഇവിടെ ഇക്കുറി ബിജെപി ഒറ്റയ്ക്ക്‌ രണ്ടു സീറ്റുകളാണ്‌ നേടിയത്‌. പലയിടങ്ങളിലും വന്‍തോല്‍ വോട്ടും നേടാന്‍ ബിജെപിക്കായി.
കേരളത്തിലും ബംഗാളിലും ത്രിപുരയിലുമടക്കം സിപിഎമ്മിന്‌ ഒന്‍പതു സീറ്റുകളേ ലഭിച്ചിട്ടുള്ളൂ. സിപിഎമ്മിന്‌ ദേശീയ പാര്‍ട്ടിയെന്ന പദവി പോകുമെന്ന അവസ്ഥയാണ്‌.
    
</TEXT>
</DOC>