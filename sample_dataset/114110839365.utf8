<DOC>
<DOCNO>114110839365.utf8</DOCNO>
<TEXT>


           ബാര്‍ കോഴ: ബിജു മൊഴിഞ്ഞത്  മാണിയെ തുണച്ച്    

Saturday 8 November 2014 9:47 am IST

        തിരുവനന്തപുരം: അടച്ച ബാറുകള്‍ തുറക്കാന്‍ ധനമന്ത്രി കെ.എം. മാണിക്ക് ഒരു കോടിരൂപ നല്‍കിയെന്ന ആരോപണമുന്നയിച്ച അബ്കാരി ബിജു രമേശ് തട്ടിയുംതടഞ്ഞും ഒരുവിധത്തില്‍ വിജിലന്‍സിന് മൊഴിനല്‍കി മുഖംരക്ഷിച്ചു.

ആരോപണത്തില്‍ ഉറച്ചുനില്‍ക്കുന്നെന്ന് ബിജു ആവര്‍ത്തിച്ചു. പക്ഷേ, ആരോപണത്തിന്റെ ശക്തി കുറയ്ക്കുംവിധം, പണംനല്‍കിയത് ബാറുകള്‍ പൂട്ടുന്നതിന് മുമ്പാണെന്നും പ്രതികരിച്ചു. വിശദവും സത്യസന്ധവുമായ വിവരങ്ങളാണ് വിജിലന്‍സിനു നല്‍കിയതെന്നും മൊഴി കൊടുത്തശേഷം ബിജു മാധ്യമങ്ങളോട് വെളിപ്പെടുത്തി.

അഞ്ച് കോടി ചോദിച്ചതില്‍ മാണിക്ക് ഒരു കോടി നല്‍കിയിരുന്നു. അത് ബാറുകള്‍ പൂട്ടുന്നതിന് മുമ്പായിരുന്നു. ഈ ഘട്ടത്തില്‍ ബാറുകള്‍ അടയ്ക്കുമെന്ന ധാരണയുണ്ടായിരുന്നില്ല, ബിജു പറയുന്നു. മൊഴിയെടുപ്പ് മൂന്നര മണിക്കൂര്‍ നീണ്ടു. വിജിലന്‍സ് ദക്ഷിണമേഖല എസ്പി: എം. രാജ്‌മോഹന്റെ നേതൃത്വത്തിലെ സംഘമാണ് ബിജു രമേശില്‍ നിന്ന് മൊഴിയെടുത്തത്. നേരത്തെ പറഞ്ഞതെല്ലാം ബിജു ആവര്‍ത്തിച്ചു. പുറത്തു വെളിപ്പെടുത്തിയ എല്ലാ കാര്യങ്ങളും വിജിലന്‍സിനെ അറിയിച്ചു. അസോസിയേഷന്‍ നിയമിച്ച അഞ്ചംഗ സംഘം കൂടുതല്‍ തെളിവുകള്‍ വിജിലന്‍സിനു നല്‍കും. എന്നാല്‍ അസോസിയേഷന്‍ നല്‍കുന്ന തെളിവുകളെപ്പറ്റി തനിക്കൊന്നും പറയാന്‍ കഴിയില്ലെന്നും അക്കാര്യം അവരോട് തന്നെ ചോദിക്കണമെന്നും ബിജു പറഞ്ഞു. മറ്റു മന്ത്രിമാരും പണം കൈപ്പറ്റിയിട്ടുണ്ടെന്ന ആരോപണത്തെക്കുറിച്ച് ചോദിച്ചപ്പോള്‍ ഇതേക്കുറിച്ച് പരിശോധിച്ച് തെളിവുകള്‍ സമര്‍പ്പിക്കാന്‍ ബാര്‍ അസോസിയേഷന്‍ ഒരു സമിതിയെ നിയോഗിച്ചിട്ടുണ്ടെന്നായിരുന്നു പ്രതികരണം. കൈക്കൂലിയായാണോ അതോ സംഭാവനയായാണോ തുക കൈമാറിയതെന്ന ചോദ്യത്തിനും വ്യക്തമായ മറുപടി ബിജു രമേശ് നല്‍കിയില്ല.

നേരത്തെ ആരോപണം ഉന്നയിച്ച അരൂരിലെ ബാറുടമ മനോഹരനും നിലപാട് മയപ്പെടുത്തി. ബിജു വിജിലന്‍സിന് മൊഴി നല്‍കിയ ശേഷമാണ് മനോഹരന്റെ നിലപാട് മാറ്റം.  മാധ്യമങ്ങളോട് സംസാരിച്ച വേളയില്‍ മദ്യലഹരിയില്‍ ആയിരുന്നെന്നും മാണിയെ ജീവിതത്തില്‍ കണ്ടിട്ടില്ലെന്നും എല്ലാ കാര്യങ്ങളും വിജിലന്‍സിനോട് വെളിപ്പെടുത്തിയിട്ടുണ്ടെന്നും അദ്ദേഹം പറഞ്ഞു.

 
    
</TEXT>
</DOC>