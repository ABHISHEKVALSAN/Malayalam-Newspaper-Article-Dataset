<DOC>
<DOCNO>114112043334.utf8</DOCNO>
<TEXT>


            പടക്കനിര്‍മ്മാണത്തിനിടെ സ്‌ഫോടനം: ഫോറന്‍സിക്ക് വിദഗ്ധര്‍ പരിശോധന നടത്തി    

Thursday 20 November 2014 8:37 pm IST

        ആലപ്പുഴ: പടക്കനിര്‍മ്മാണത്തിനിടെ ഉണ്ടായ സ്‌ഫോടനത്തെ തുടര്‍ന്ന് രണ്ട് പേര്‍ മരിക്കാനിടയായ സംഭവത്തില്‍ ഫോറന്‍സിക്ക് വിദഗ്ധര്‍ സ്ഥലത്തെത്തി പരിശോധന നടത്തി. ബുധനാഴ്ച ഉച്ചയ്ക്ക് രണ്ടരയോടെ ചേര്‍ത്തല കുറുപ്പംകുളങ്ങരയ്ക്ക് സമീപമുള്ള വീട്ടിലായിരുന്നു നഗരത്തെ നടുക്കിയ ദുരന്തം അരങ്ങേറിയത്.

പടക്ക വില്‍പ്പനയ്ക്കായി ലഭിച്ച ലൈസന്‍സിന്റെ മറവില്‍ നിര്‍മ്മാണ പ്രവര്‍ത്തനത്തില്‍ ഏര്‍പ്പെട്ടതാണ് ദുരന്തത്തിന് വഴിവച്ചതെന്ന് അധികൃതര്‍ വ്യക്തമാക്കുന്നു. നഗരത്തിന്റെ വിവിധ ഇടങ്ങളിലായി ഇത്തരത്തിലുള്ള അനധികൃത പടക്ക നിര്‍മ്മാണശാലകള്‍ പ്രവര്‍ത്തിക്കുന്നുണ്ടെന്നാണ് സൂചന.

സ്‌ഫോടനത്തില്‍ വീട്ടിലെ ഗ്രഹനാഥനായ തോമസും പടക്കനിര്‍മ്മാണ തൊഴിലാളിയായ മണിയമ്മയുമാണ് മരിച്ചത്.

അതേസമയം സംഭവത്തില്‍ പരിക്കേറ്റ് ചികിത്സയില്‍ കഴിയുന്നവരില്‍ ഒരാളുടെ നില ഗുരുതരമായി തുടരുകയാണ്.

ഭൂകമ്പത്തിന് സമാനമായി തോന്നിച്ച സ്‌ഫോടനത്തിന്റെ പ്രകമ്പനം രണ്ട് കിലോമീറ്ററോളം അനുഭവപ്പെട്ടു. സ്‌ഫോടനം നടന്ന വീടിന്റെ സമീപമുള്ള ഏഴോളം വീടുകള്‍ക്ക് നാശനഷ്ടങ്ങളും സംഭവിച്ചു.
    
</TEXT>
</DOC>