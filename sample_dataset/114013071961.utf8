<DOC>
<DOCNO>114013071961.utf8</DOCNO>
<TEXT>


           തുഗ്ലക്‌ കോണ്‍ഗ്രസ്‌ വീണ്ടും; സിലിണ്ടര്‍ 12 ആക്കി    

Thursday 30 January 2014 9:55 pm IST

ന്യൂദല്‍ഹി: ഒമ്പതാക്കി വെട്ടിക്കുറച്ച പാചകവാതക സിലിണ്ടിറന്റെ എണ്ണം വീണ്ടും 12 ആക്കി. കോണ്‍ഗ്രസ്‌ നേതൃത്വത്തിലുള്ള യുപിഎ സര്‍ക്കാരിന്റെ ഈ തുഗ്ലക്‌ തീരുമാനം അവരുടെ നയവൈകല്യത്തിന്റെ ഏറ്റവും പുതിയ ഉദാഹരണമായി. ഒടുവിലെ തീരുമനം ജനങ്ങള്‍ക്ക്‌ ആശ്വാസമായെങ്കിലും ഇത്രയും കാലമുണ്ടാക്കിയ അനിശ്ചിതത്വം വഴി തല്‍പരകക്ഷികള്‍ക്കു വന്‍ കൊള്ളലാഭം ഉണ്ടാക്കുകയായിരുന്നു സര്‍ക്കാര്‍.
ലോക്സഭാ തെരഞ്ഞെടുപ്പ്‌ മുന്നില്‍ക്കണ്ടാണ്‌ വെട്ടിക്കുറച്ച പാചകവാതക സിലിണ്ടറുകളുടെ എണ്ണം പുനസ്ഥാപിച്ചത്‌. സിലിണ്ടറിന്റെ എണ്ണം ഒമ്പതില്‍ നിന്നും 12 ആക്കി ഉയര്‍ത്താന്‍ കേന്ദ്രസര്‍ക്കാരിന്റെ രാഷ്ട്രീയകാര്യ സമിതി തീരുമാനിച്ചു. സബ്സിഡി സിലിണ്ടറുകളുടെ പണം ലഭിക്കുന്നതിന്‌ ആധാര്‍കാര്‍ഡ്‌ ബാങ്ക്‌ അക്കൗണ്ടുമായി ബന്ധിപ്പിക്കണമെന്ന കേന്ദ്രസര്‍ക്കാര്‍ തീരുമാനം പഠിക്കുന്നതിനായി സമിതിയെ നിയോഗിക്കുമെന്നും പെട്രോളിയം മന്ത്രി വീരപ്പമൊയ്‌ലി പത്രസമ്മേളനത്തില്‍ പറഞ്ഞു. 
രാഹുല്‍ഗാന്ധി ആവശ്യപ്പെട്ട പ്രകാരമാണ്‌ സിലിണ്ടറുകളുടെ എണ്ണം വര്‍ദ്ധിപ്പിക്കുന്നതെന്ന വിചിത്രമായ വാദമാണ്‌ സര്‍ക്കാര്‍ തീരുമാനത്തിനു കാരണമായി വ്യക്തമാക്കിയത്‌. രാഹുല്‍ഗാന്ധി ഉള്‍പ്പെടെ പങ്കെടുത്ത കോണ്‍ഗ്രസ്‌ യോഗതീരുമാനപ്രകാരമാണ്‌ സിലിണ്ടറുകളുടെ എണ്ണം ആദ്യം ആറും പിന്നീട്‌ പ്രതിഷേധത്തെ തുടര്‍ന്ന്‌ ഒമ്പതുമായി വര്‍ദ്ധിപ്പിച്ചിരുന്നത്‌. ഇക്കാര്യങ്ങള്‍ സൗകര്യപൂര്‍വ്വം വിസ്മരിച്ച വീരപ്പമൊയ്‌ലി പുതിയ തീരുമാനപ്രകാരം സര്‍ക്കാരിന്‌ സബ്സിഡിയിനത്തില്‍ 5000 കോടി രൂപയുടെ അധിക ബാധ്യതയുണ്ടാകുമെന്ന്‌ പറഞ്ഞു. 
കേന്ദ്രസര്‍ക്കാരിന്റെ പുതിയ തീരുമാനപ്രകാരം ഗ്യാസ്‌ കണക്ഷന്‍ ഉള്ള എല്ലാവര്‍ക്കും ഇനി മുതല്‍ വര്‍ഷം 12 സിലിണ്ടറുകള്‍ ലഭ്യമാകും. ഒരു മാസം രണ്ടു സിലിണ്ടറുകള്‍ ഒരുമിച്ചു നല്‍കുന്ന പഴയരീതിയും തുടരും. ആധാറുമായി ബന്ധപ്പെടുത്തി പാചകവാതക സബ്സിഡി നല്‍കുന്ന പദ്ധതി വ്യാപിപ്പിക്കുന്നത്‌ തല്‍ക്കാലത്തേക്ക്‌ നിര്‍ത്തിവയ്ക്കും. രാജ്യത്തെ 18 സംസ്ഥാനങ്ങളിലെ 289 ജില്ലകളില്‍ ഇതിനകം നടപ്പാക്കിയ പദ്ധതിയാണ്‌ അവസാന നിമിഷം നിര്‍ത്തിവയ്ക്കുന്നത്‌. ഇതോടെ കോടിക്കണക്കിനു രൂപയുടെ നഷ്ടമാണ്‌ പദ്ധതി നടത്തിപ്പുമായി ബന്ധപ്പെട്ട്‌ കേന്ദ്രസര്‍ക്കാരിന്‌ ഉണ്ടാകുന്നത്‌. 
2012 സപ്തംബറിലാണ്‌ സബ്സിഡി സിലിണ്ടറുകളുടെ എണ്ണം ആറാക്കി വെട്ടിക്കുറച്ചുകൊണ്ട്‌ കേന്ദ്രസര്‍ക്കാര്‍ സാധാരണക്കാര്‍ക്ക്‌ കനത്ത പ്രഹരം നല്‍കിയത്‌. എന്നാല്‍ പ്രതിഷേധം വ്യാപകമായതോടെ 2013 ജനുവരിയില്‍ സബ്സിഡി സിലിണ്ടറുകളുടെ എണ്ണം ഒമ്പതാക്കി ഉയര്‍ത്തേണ്ടിവന്നു. 435 രൂപയാണ്‌ സബ്സിഡി സിലിണ്ടറുകള്‍ വാങ്ങുമ്പോള്‍ ഉപഭോക്താവിന്‌ ബാങ്ക്‌ അക്കൗണ്ടില്‍ ലഭിക്കുന്നത്‌. സബ്സിഡി ഇല്ലാത്ത സിലിണ്ടറിന്‌ 1258 രൂപയാണ്‌ നിലവില്‍ ഈടാക്കുന്നത്‌.
സ്വന്തം ലേഖകന്‍

</TEXT>
</DOC>