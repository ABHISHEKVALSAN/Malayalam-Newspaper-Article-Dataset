<DOC>
<DOCNO>114101833821.utf8</DOCNO>
<TEXT>


           വിദ്യാഭ്യാസ വായ്പാ പ്രതിസന്ധിക്ക് അടിയന്തര പ്രശ്‌നപരിഹാരം ഉണ്ടാക്കണമെന്ന്    

Saturday 18 October 2014 10:38 pm IST

        കോട്ടയം: വിദ്യാഭ്യാസ വായ്പയെടുത്തു കടക്കെണിയിലായ വിദ്യാര്‍ത്ഥികളെയും രക്ഷിതാക്കളെയും രക്ഷിക്കാനും അര്‍ഹരായവര്‍ക്ക് വായ്പ ലഭ്യമാക്കുവാനും അടിയന്തര ഇടപെടലുകള്‍ കേന്ദ്ര-സംസ്ഥാന സര്‍ക്കാരുകള്‍ നടത്തണമെന്ന് എഡ്യൂക്കേഷന്‍ ലോണീസ് വെല്‍ഫെയര്‍ അസോസിയേഷന്‍ രക്ഷാധികാരിയും സര്‍ക്കാര്‍ ചീഫ്‌വിപ്പുമായ പി.സി. ജോര്‍ജ്ജ് എംഎല്‍എ പത്രസമ്മേളനത്തില്‍ ആവശ്യപ്പെട്ടു.

വിദ്യാഭ്യാസ വായ്പ നല്‍കുന്നതിന് കേന്ദ്രസര്‍ക്കാര്‍ നിര്‍ദ്ദേശിച്ച നിയമങ്ങള്‍ കാറ്റില്‍പറത്തിയാണ് പല ബാങ്കുകളും വായ്പ നല്‍കുന്നതും തിരിച്ചുപിടിക്കാന്‍ നടപടി സ്വീകരിക്കുന്നതും. നാലുലക്ഷം രൂപവരെയുള്ള വായ്പക്ക് ജാമ്യം ഇല്ല എന്ന കേന്ദ്ര-സംസ്ഥാന സര്‍ക്കാരുകളുടെ നിയമം ലംഘിച്ച് പട്ടയമടക്കം ഈടുവാങ്ങിയും മാതാപിതാക്കളെ ജാമ്യംനിര്‍ത്തിയും പല ബാങ്കുകളും നിയമവിരുദ്ധ നടപടികള്‍ തുടരുന്നു. 2009 ഏപ്രില്‍ മുതല്‍ നാലുലക്ഷം രൂപവരെയുള്ള വായ്പ പലിശ രഹിതമായി കേന്ദ്രസര്‍ക്കാര്‍ പ്രഖ്യാപിച്ചെങ്കിലും പല ബാങ്കുകളും തിരിച്ചടവിനു ചെല്ലുമ്പോള്‍ പഠനകാലയളവിലും പലിശകൂട്ടുന്നതായാണ് കാണുന്നത്.

2009 മാര്‍ച്ചുവരെ വിദ്യാഭ്യാസ വായ്പ എടുത്തവരുടെ 2013 ഡിസംബര്‍ 31 വരെയുള്ള മുഴുവന്‍ പലിശയും കേന്ദ്രസര്‍ക്കാര്‍ ഏറ്റെടുത്തതാണെങ്കിലും ബാങ്കുകള്‍ പലിശ സബ്‌സിഡി എന്നപേരില്‍ തുച്ഛമായ തുക കുറച്ച് മുതലും ഭീമമായ പലിശയും ഒറ്റത്തവണ അടച്ചു തീര്‍ക്കാന്‍ നിര്‍ബന്ധിക്കുകയും റവന്യൂറിക്കവറി നടപടികള്‍ സ്വീകരിക്കുന്നതും കുട്ടികളെയും രക്ഷിതാക്കളെയും വലയ്ക്കുന്നു.2014 ജനുവരി മുതല്‍ വിദ്യാര്‍ത്ഥികള്‍ക്ക് ലോണ്‍ തവണകളായി തിരിച്ചടക്കാനുള്ള സാഹചര്യം ഉണ്ടാവേണ്ടതുണ്ട്. പഠനകാലയളവില്‍ തിരിച്ചടച്ച തുക മുതലില്‍ വരവുചേര്‍ക്കേണ്ടതിനു പകരം പലിശയില്‍ ചേര്‍ത്തു ജനങ്ങളെ ബാങ്കുകള്‍ കബളിപ്പിക്കുന്നു.

സര്‍ക്കാര്‍ നിയമങ്ങള്‍ അംഗീകരിച്ചുകൊണ്ട് ജനോപകാരപ്രദമായി നിലപാടുകള്‍ സ്വീകരിക്കുവാന്‍ എസ്എല്‍ബിസി ബാങ്കുകള്‍ക്ക് നിര്‍ദ്ദേശം നല്‍കണമെന്നും അല്ലാത്തപക്ഷം വന്‍ ജനകീയ സമരങ്ങള്‍ ബാങ്കുകള്‍ അഭിമുഖീകരിക്കേണ്ടിവരുമെന്നും അദ്ദേഹം പറഞ്ഞു.
അസോസിയേഷന്‍ പ്രസിഡന്റ് തങ്കച്ചന്‍ ജോസ്, ജനറല്‍ സെക്രട്ടറി ജോണ്‍സണ്‍ കൊച്ചുപറമ്പില്‍,കോ-ഓര്‍ഡിനേറ്റര്‍ ജോസ് ഫ്രാന്‍സീസ്, ലീഗല്‍ അഡൈ്വസര്‍ അഡ്വ. രാജന്‍ കെ. നായര്‍, സെക്രട്ടറി രാജന്‍ തോമസ് എന്നിവര്‍ പത്രസമ്മേളനത്തില്‍ പങ്കെടുത്തു.
    
</TEXT>
</DOC>