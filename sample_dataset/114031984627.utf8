<DOC>
<DOCNO>114031984627.utf8</DOCNO>
<TEXT>


           അന്വേഷണം വഴിപാടാക്കാന്‍ നീക്കം    

Wednesday 19 March 2014 10:25 pm IST

        കോഴിക്കോട്‌: വയനാട്ടില്‍ വിവിധ ഭാഗങ്ങളിലുണ്ടായ കാട്ടുതീ സംബന്ധിച്ച അന്വേഷണം വഴിപാടാക്കാന്‍ നീക്കം. സംഭവത്തില്‍ അസ്വാഭാവിക ഇടപെടല്‍ ഉണ്ടായിട്ടുണ്ടെങ്കില്‍ അത്‌ വെളിച്ചത്ത്‌ കൊണ്ടുവരാനോ, അപ്രകാരമെങ്കില്‍ യഥാര്‍ത്ഥ പ്രതികളെ കണ്ടെത്താനോ സര്‍ക്കാര്‍ തയ്യാറാകില്ലെന്നാണ്‌ സൂചന. തെരഞ്ഞെടുപ്പ്‌ പശ്ചാത്തലത്തില്‍ വിവാദങ്ങളില്‍ തലയിട്ട്‌ 'വോട്ട്‌ ബാങ്കി'ല്‍ വിള്ളലുണ്ടാക്കാന്‍ ഭരണ നേതൃത്വം ആഗ്രഹിക്കുന്നില്ലെന്നതാണ്‌ ഇതിന്‌ കാരണം. കസ്തൂരി രംഗന്‍ റിപ്പോര്‍ട്ട്‌ വിരുദ്ധ സമരത്തോട്‌ സ്വീകരിച്ച അതേ നയമായിരിക്കും ഈ വിഷയത്തിലും സര്‍ക്കാര്‍ തുടരുക.
കസ്തൂരി രംഗന്‍ റിപ്പോര്‍ട്ട്‌ വിരുദ്ധ സമരക്കാര്‍ താമരശ്ശേരി, അടിവാരം, കാട്ടിക്കുളം, വരയാല്‍, കണ്ണൂര്‍ എന്നിവിടങ്ങളില്‍ വ്യാപകമായ അക്രമമാണ്‌ നടത്തിയത്‌. വനം വകുപ്പിന്റെയും പൊലീസിന്റെയും വാഹനങ്ങളും ഓഫീസുകളും അഗ്നിക്കിരയാക്കി. സുപ്രധാന ഫയലുകളും നശിപ്പിച്ചു. നാല്‌ മാസമാകാറായിട്ടും ഈ കേസിലെ യഥാര്‍ത്ഥ പ്രതികളെ പിടികൂടിയിട്ടില്ല.
സമരത്തിന്‌ പിന്നില്‍ ക്രിസ്ത്യന്‍ മത മേധാവികളുടെ നേതൃത്വമാണെന്ന്‌ അന്വേഷണ ഉദ്യോഗസ്ഥര്‍ തന്നെ സൂചന നല്‍കിയിരുന്നു. അക്കാരണത്താല്‍ തന്നെയാണ്‌ അന്വേഷണം മരവിപ്പിക്കാന്‍ സര്‍ക്കാല്‍ താല്‍പ്പര്യമെടുത്തതെന്നും വ്യക്തം. ഈ കേസില്‍ ശക്തമായ അന്വേഷണം വേണമെന്നും യഥാര്‍ത്ഥ പ്രതികളെ പിടികൂടണമെന്നും വനം വകുപ്പ്‌ ഉദ്യോഗസ്ഥര്‍ക്ക്‌ താല്‍പ്പര്യമുണ്ടായിരുന്നു. അതിനായി സര്‍ക്കാരില്‍ ആകും വിധം സമര്‍ദ്ധവും ചെലുത്തിയിട്ടും ഫലമുണ്ടായില്ല. ഇക്കാര്യത്തില്‍ ഉന്നത പോലീസുദ്യോഗസ്ഥര്‍ തങ്ങളുടെ നിസ്സഹായാവസ്ഥ വനം വകുപ്പ്‌ ഉദ്യോഗസ്ഥരെ രഹസ്യമായി അറിയിക്കുകയും ചെയ്തത്രെ.
വിവിധയിടങ്ങളില്‍ ഒരേ സമയത്തുണ്ടായ കാട്ടുതീക്ക്‌ പിന്നില്‍ അസ്വാഭാവികതയുണ്ടെന്ന്‌ വനം വകുപ്പ്‌ സംശയിക്കുന്നുണ്ട്‌. ബോധപൂര്‍വ്വം കത്തിച്ചതാകാമെങ്കില്‍ അതിന്‌ പിന്നില്‍ ഗൂഢാലോചനയുണ്ടാകാമെന്നും വനം വകുപ്പ്‌ റിപ്പോര്‍ട്ടില്‍ പറയുന്നു. കസ്തൂരിരംഗന്‍ റിപ്പോര്‍ട്ട്‌ വിരുദ്ധ പ്രക്ഷോഭകരുടെ പങ്ക്‌ ഇതില്‍ തള്ളിക്കളയാനാകില്ലെന്ന നിലപാടാണ്‌ വനപാലകര്‍ക്കുള്ളത്‌.
എന്നാല്‍ ഈ ദിശയിലേക്കുള്ള അന്വേഷണം രാഷ്ട്രീയ താല്‍പ്പര്യങ്ങള്‍ക്ക്‌ വിരുദ്ധമാകുമെന്ന്‌ ഭരണമുന്നണി നേതാക്കള്‍ക്കറിയാം. അതു കൊണ്ട്‌ തന്നെ അന്വേഷണം തളര്‍ത്താനായിരിക്കും സര്‍ക്കാര്‍ ശ്രമിക്കുകയെന്ന്‌ ചൂണ്ടികാണിക്കപ്പെടുന്നു.
ഈ സംഭവത്തില്‍ ഒന്നോ രണ്ടോ പ്രതികളെ പേരിന്‌ പിടികൂടിയും ഉണ്ടായത്‌ സ്വാഭാവിക കാട്ടുതീയെന്ന്‌ തിരുത്തിയും സര്‍ക്കാര്‍ അന്വേഷണം മരവിപ്പിച്ചേക്കുമെന്നാണ്‌ സൂചന.
എം.കെ. രമേഷ്‌ കുമാര്‍

</TEXT>
</DOC>