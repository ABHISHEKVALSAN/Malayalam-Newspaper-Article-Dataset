<DOC>
<DOCNO>114011367955.utf8</DOCNO>
<TEXT>


           16 കാരി കൊല്ലപ്പെട്ടു, രണ്ടാനമ്മ അറസ്റ്റില്‍    

Monday 13 January 2014 9:40 pm IST

പറവൂര്‍: രണ്ടാനമ്മയുടെ പീഡനത്തെതുടര്‍ന്ന്‌ 16 വയസ്സുകാരി കൊല്ലപ്പെട്ടു. മാഞ്ഞാലി കള്ളിക്കുഴി കൂരിക്കാട്ടില്‍ ഉമ്മറിന്റെ മകള്‍ പത്താംക്ലാസുകാരി ജാമിയയാണ്‌ മരിച്ചത്‌. സംഭവത്തെതുടര്‍ന്ന്‌ രണ്ടാനമ്മ റംലയെയും ബാപ്പ ഉമ്മറിനെയും പോലീസ്‌ കസ്റ്റഡിയില്‍ എടുത്തു. 
വീട്ടില്‍ തിങ്കളാഴ്ച രാവിലെ മരണാസന്ന നിലയില്‍ കണ്ടെത്തിയ ജാമിയയെ നാട്ടുകാര്‍ ചേര്‍ന്ന്‌ ചാലക്ക ശ്രീനാരായണമെഡിക്കല്‍ കോളേജില്‍ എത്തിക്കുമ്പോഴേയ്ക്കും മരണം സംഭവിക്കുകയായിരുന്നു. മലപ്പുറത്ത്‌ യത്തീംഖാനയിലാണ്‌ സഹോദരി അല്‍ഫിയയുമൊത്ത്‌ പഠിച്ചിരുന്നത്‌. എകസഹോദരന്‍ ജാസിന്‍ ഉമ്മയോടൊത്ത്‌ ആലുവായിലാണ്‌ താമസം. ഉമ്മറിന്റെ ആദ്യ വിവാഹത്തിലെ കുട്ടികളാണിവര്‍. ഇവരുടെ ഉമ്മയ്ക്ക്‌ മാനസിക രോഗമാണെന്ന്‌ ആരോപിച്ച്‌ മൊഴിചൊല്ലുകയായിരുന്നു. തുടര്‍ന്ന്‌ പെരുമ്പടന്ന സ്വദേശി റംലയെ വിവാഹം കഴിക്കുകയായിരുന്നു. ഇതില്‍ ഒരു കുട്ടിയുമുണ്ട്‌. റംല എത്തിയ കാലംതൊട്ടുതന്നെ കുട്ടികളെ പീഡിപ്പിച്ചു വരുന്നതായി നാട്ടുകാര്‍ പറയുന്നു. റംലയുടെ പീഡനം സഹിക്കവയ്യാതെ കുട്ടികള്‍ വീടുവിട്ട്‌ ഇറങ്ങിയെങ്കിലും ചെങ്ങമനാട്‌ പോലീസ്‌ കണ്ടെത്തി വീട്ടില്‍ എത്തിക്കുകയായിരുന്നു. 
മലപ്പുറത്തെ സ്കൂളില്‍ വെച്ച്‌ കാലില്‍ പരിക്കേറ്റതോടെ ചികിത്സക്കായിട്ടാണ്‌ ജാമിയ സ്വന്തം വീട്ടില്‍ എത്തിയത്‌. എന്നാല്‍ കുട്ടിക്ക്‌ മരുന്ന്‌ വാങ്ങി നല്‍കാനോ ഭക്ഷണം നല്‍കാനോ രണ്ടാനമ്മയായ റംല സമ്മതിച്ചിരുന്നില്ല. മാത്രമല്ല വീടിന്‌ പുറത്തെ പഴയ സാധനങ്ങള്‍ കൂട്ടിയിടുന്ന കുടുസുമുറിയില്‍ ചാക്ക്‌ വിരിച്ചാണ്‌ കുട്ടി കിടന്ന്‌ ഉറങ്ങിയിരുന്നതെന്ന്‌ അയല്‍വാസികള്‍ സാക്ഷ്യപ്പെടുത്തുന്നു. 
അയല്‍വാസികളുമായി യാതൊരു ബന്ധവും പുലര്‍ത്താത്ത റംലയുടെ പീഡനമാണ്‌ കുട്ടി മരിക്കാന്‍ കാരണമെന്ന്‌ ആരോപിച്ച്‌ നാട്ടുകാര്‍ രംഗത്തെത്തി. റംലയെ കസ്റ്റഡിയില്‍ എടുത്ത്‌ കൊണ്ടുപോകവെ വാഹനം തടഞ്ഞ്‌ കയ്യേറ്റം ചെയ്യാനും ശ്രമമുണ്ടായി. എറണാകുളം ജനറല്‍ ആശുപത്രിയില്‍ പോസ്റ്റ്മോര്‍ട്ടം നടത്തിയ മൃതദേഹം മാഞ്ഞാലി ജുമാമസ്ജിദിലെ ഓഡിറ്റോറിയത്തില്‍ പൊതുദര്‍ശനത്തിന്‌ വെച്ചശേഷം കബറടക്കി.
    
</TEXT>
</DOC>