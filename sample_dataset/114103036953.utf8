<DOC>
<DOCNO>114103036953.utf8</DOCNO>
<TEXT>


           പോലീസ് വീണ്ടും കേസില്‍  കുടുക്കാന്‍ ശ്രമിക്കുന്നതായി ലീബ    

Thursday 30 October 2014 9:44 pm IST

        കൊച്ചി: പോലീസ് തന്നെ വീണ്ടും കേസില്‍ കുടുക്കാന്‍ ശ്രമിക്കുന്നതായി പോലീസിന്റെ ക്രൂര മര്‍ദനത്തിന് ഇരയായി ചികിത്സയില്‍ കഴിയുന്ന ലീബയുടെ വെളിപ്പെടുത്തല്‍.

രാത്രി സമയങ്ങളില്‍ പോലീസ് തന്റെ വീടിന് സമീപം എത്തുന്നതില്‍ ദുരൂഹത ഉണ്ടെന്നും ഇവര്‍ പറയുന്നു. തന്നെയും കുടുംബത്തെയും നശിപ്പിക്കാന്‍ മടിക്കാത്തവരാണ് പോലീസ്. കിടന്ന കിടപ്പില്‍ നിന്ന് എഴുന്നേല്‍ക്കാന്‍ പോലും വയ്യാതെ എറെ വേദനയോടെ ചേരാനല്ലൂര്‍ കപ്പേള തുണ്ടിപ്പറമ്പില്‍ ലീബാരതീഷ് ജന്മഭൂമിയോടു പറഞ്ഞു.

സംശയാസ്പദമായ സാഹചര്യത്തില്‍ വീടിനു സമീപം രാത്രി സമയങ്ങളിലാണ് പോലീസ് എത്തുന്നത്.നിരപരാധിയായ തന്നെ അറസ്റ്റ് ചെയ്ത് ക്രൂരമായി മര്‍ദിച്ചിട്ട് രണ്ട് മാസം കഴിയുന്നു. ഇതുവരെ തൊണ്ടി മുതല്‍ കണ്ടെത്താന്‍ പോലീസിന് കഴിയാത്തതിനാല്‍ ഇവരുടെ ഈ സമീപനം ഭീതിയിലാഴ്ത്തുന്നതായി ലീബ പറഞ്ഞു.

അനുജത്തി ലീമയുടെ വിവാഹബന്ധം വേര്‍പ്പെടുത്തുവാനും പോലീസ് ശ്രമം നടത്തുന്നു. ഇതിനായി പോലീസ് പലതവണ അനുജത്തിയുടെ വീട്ടിലും പോയി. എന്റെ താലിമാല പോലും പോലീസ് പറിച്ചെടുത്തു. കഴിഞ്ഞ ദിവസവും താലിമാല ആവശ്യപ്പെട്ട് ചേരാനല്ലൂര്‍ പോലീസില്‍ ഭര്‍ത്താവ് രതീഷ് എത്തിയെങ്കിലും പോലീസുകാര്‍ പുച്ഛിച്ച് വിടുകയായിരുന്നും ഇവര്‍ പറയുന്നു. എന്നോട് എന്തിനാണ് ഈ ക്രൂരത ഇവര്‍ തുടരുന്നു.

സാമ്പത്തികസ്ഥിതി മോശമായതിനാല്‍ എന്തു ചെയ്യണമെന്നറിയാത്ത അവസ്ഥയിലാണ് ലീബയുടെ കുടുംബം. ലീബ കിടപ്പായതോടെ രതീഷിന് വാര്‍ക്കപ്പണിക്ക് പോകാന്‍ കഴിയുന്നില്ല. സാമ്പത്തിക ബുദ്ധിമുട്ടുകളറിഞ്ഞ് പലരും സഹായിക്കാന്‍ തയാറായത് ഏറെ ആശ്വാസമായിട്ടുണ്ട്. ഏഴുവര്‍ഷത്തിലധികമായി പല വീടുകളിലും ലീബ ജോലിയ്ക്ക് പോയി തുടങ്ങിയിട്ട്. ആദ്യമായിട്ടാണ് ഇങ്ങനെയൊരനുഭവം.

ആഗസ്റ്റ് 23നാണ് വീട്ടുജോലിക്കാരിയായ ലീബയെ മോഷണക്കുറ്റം ആരോപിച്ച് ചേരാനല്ലൂര്‍ എസ്‌ഐയുടെ നേതൃത്വത്തില്‍ അറസ്റ്റ് ചെയ്തത്. ലീബ ജോലിചെയ്യുന്ന വീട്ടില്‍ നിന്ന് സ്വര്‍ണം കാണാനില്ലെന്ന ഡോക്ടറുടെ പരാതിയിലായിരുന്നു നടപടി. ഇതിനെതുടര്‍ന്ന് എസ്‌ഐ അടക്കം എട്ട് പോലീസുകാര്‍ ഇപ്പോഴും സസ്‌പെന്‍ഷനിലാണ്. പോലീസ്‌കാര്‍ക്കെതിരെ നല്‍കിയ കേസില്‍മേല്‍ ഇന്ന് ലീബയുടെ മൊഴി ജുഡീഷ്യല്‍ ഫസ്റ്റ് ക്ലാസ് മജിസ്‌ട്രേറ്റ് കോടതി രണ്ട് രേഖപ്പെടുത്തും.
    
</TEXT>
</DOC>