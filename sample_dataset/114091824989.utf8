<DOC>
<DOCNO>114091824989.utf8</DOCNO>
<TEXT>


           വിക്രമന് അകമ്പടി പോയത് ജയരാജന്റെ വാഹനത്തില്‍    

Thursday 18 September 2014 12:31 pm IST

        കണ്ണൂര്‍: ആര്‍എസ്എസ് ജില്ലാ ശാരീരിക് ശിക്ഷണ്‍ പ്രമുഖ് കിഴക്കേ കതിരൂരിലെ മനോജിന്റെ കൊലപാതകത്തില്‍ അന്വേഷണം സിപിഎം ജില്ലാ സെക്രട്ടറി പി.ജയരാജനിലേക്ക്.

കൊലപാതകത്തിന് ശേഷം വിക്രമന്‍ രക്ഷപ്പെട്ട വാഹനത്തിന് അകമ്പടി പോയത് ജയരാജന്റെ പേരില്‍ രജിസ്റ്റര്‍ ചെയ്ത വാഹനത്തിലാണെന്ന് വ്യക്തമായ സാഹചര്യത്തില്‍ ജയരാജനെ ചോദ്യം ചെയ്യാനാണ് ക്രൈംബ്രാഞ്ചിന്റെ തീരുമാനം. കൊലപാതകത്തില്‍ തുടക്കം മുതല്‍ തന്നെ ആരോപണവിധേയനായ ജയരാജനെതിരെ അന്വേഷണ സംഘത്തിന് നിര്‍ണായക തെളിവുകള്‍ ലഭിച്ചതായാണ് സൂചന. ചോദ്യം ചെയ്യലിന് ഹാജരാകാന്‍ അടുത്തു തന്നെ നോട്ടീസ് നല്‍കുമെന്നാണ് വിവരം. ഇതിന് പുറമേ കൂത്തുപറമ്പ് ഏരിയാ സെക്രട്ടറി ധനഞ്ജയന് ചോദ്യം ചെയ്യലിന് ഹാജരാകാന്‍ അന്വേഷണ സംഘം നോട്ടീസ് നല്‍കി. ഇന്ന് തലശ്ശേരി ക്യാമ്പ് ഓഫീസില്‍ ഹാജരാകാനാണ് ആവശ്യപ്പെട്ടിരിക്കുന്നത്. ഇയാള്‍ക്ക് ഗൂഢാലോചനയില്‍ പങ്കുണ്ടെന്നാണ് സംശയിക്കുന്നത്.

അന്വേഷണം പുരോഗമിക്കവേ സിപിഎം ഉന്നത നേതൃത്വത്തിന്റെ പങ്ക് കൂടുതല്‍ കൂടുതല്‍ വെളിച്ചത്തു വരികയാണ്. പാട്യം സോഷ്യല്‍ സര്‍വീസ് സൊസൈറ്റി പ്രസിഡണ്ടായിരിക്കെ ജയരാജന്റെ പേരില്‍ രജിസ്റ്റര്‍ ചെയ്ത വാഹനമാണ് വിക്രമന് അകമ്പടി പോയത്. ഇതില്‍ അകമ്പടി പോയ നിലവിലെ സൊസൈറ്റി എംഡി ചന്ത്രോത്ത് പ്രകാശനെ കഴിഞ്ഞ ദിവസം അറസ്റ്റ് ചെയ്തിരുന്നു. ഇയാളില്‍ നിന്നും ക്രൈംബ്രാഞ്ച് സംഘത്തിന് നിര്‍ണായ വിവരങ്ങള്‍ ലഭിച്ചിട്ടുണ്ട്. ജയരാജിന്റെ ഡ്രൈവര്‍മാരില്‍ ഒരാളായ വിനീഷാണ് ഈ വാഹനം ഓടിച്ചിരുന്നതെന്നത് പി.ജയരാജനുമായുള്ള ബന്ധം വ്യക്തമാക്കുന്നു. നേരത്തെ വിനീഷിനെ ചോദ്യം ചെയ്യാന്‍ ക്രൈംബ്രാഞ്ച് സംഘം വിളിപ്പിച്ചിരുന്നു. കൊലപാതകത്തില്‍ പങ്കുണ്ടെന്ന് തെളിഞ്ഞവര്‍ക്ക് ജയരാജനുമായി അടുത്ത ബന്ധമുണ്ടെന്നും കണ്ടെത്തിയിട്ടുണ്ട്. വിക്രമനെ രക്ഷപ്പെടുത്താന്‍ ഉപയോഗിച്ച ഇന്നോവ കാറും സംഘം കസ്റ്റഡിയിലെടുത്തിട്ടുണ്ട്. വിക്രമന്റെ ബന്ധുവായ മഹേഷാണ് കാര്‍ സംഘടിപ്പിച്ചത്.

പയ്യന്നൂരില്‍ വിക്രമനെ ഒളിവില്‍ താമസിപ്പിക്കുന്നതിന് സഹായം നല്‍കിയ ഡിവൈഎഫ്‌ഐ സംസ്ഥാന നേതാവിനെയും ഉടന്‍ ചോദ്യം ചെയ്യുമെന്നറിയുന്നു. ഡിവൈഎഫ്‌ഐ നേതാവിനെ ചോദ്യം ചെയ്യുന്നതോടെ കാര്യങ്ങള്‍ക്ക് വ്യക്തത കൈവരുമെന്നാണ് അന്വേഷണ സംഘത്തിന്റെ പ്രതീക്ഷ.

വിക്രമനെ ഒളിവില്‍ കഴിയാന്‍ സഹായിച്ചതുമായി ബന്ധപ്പെട്ട് പയ്യന്നൂര്‍ ഏരിയാ സെക്രട്ടറി ഉള്‍പ്പെടെയുള്ള നേതാക്കളെ അടുത്ത ദിവസങ്ങളില്‍ ചോദ്യം ചെയ്യും. ഏരിയാ കമ്മറ്റി ഓഫീസില്‍ ഗുഢാലോചന നടന്നതായി അറസ്റ്റിലായവരില്‍ നിന്നും മൊഴി ലഭിച്ച സാഹചര്യത്തിലാണിത്. കേസില്‍ പ്രധാന പങ്കുവഹിച്ചതായി തെളിഞ്ഞ ലോക്കല്‍ കമ്മറ്റിയംഗം രാമചന്ദ്രന്‍ ഒളിവിലാണ്.

കൃത്യത്തില്‍ നേരിട്ട് പങ്കെടുത്തവരെക്കുറിച്ച് വ്യക്തമായ ചിത്രം ലഭിച്ചുകഴിഞ്ഞെങ്കിലും ഗൂഢാലോചന കേന്ദ്രീകരിച്ചാണ് ഇപ്പോഴത്തെ അന്വേഷണം. ഇതുവരെ രണ്ട് ബ്രാഞ്ച് സെക്രട്ടറിമാരെയും ഒരു ലോക്കല്‍ കമ്മറ്റിയംഗത്തെയും ചോദ്യം ചെയ്തു.

ഏരിയാ സെക്രട്ടറിക്ക് നോട്ടീസ് നല്‍കുകയും ചെയ്തിട്ടുണ്ട്. എന്നാല്‍ നോട്ടീസ് ലഭിച്ചിട്ടും നിരവധി പ്രാദേശിക നേതാക്കള്‍ അന്വേഷണ സംഘത്തിന് മുന്നില്‍ ഹാജരായിട്ടില്ല. ഇതിനിടെ, മട്ടന്നൂര്‍ മാലൂരിലെ സിപിഎം കേന്ദ്രത്തില്‍ നിന്നും രക്തക്കറ പുരണ്ട നാലു വാളുകള്‍ പോലീസ് കണ്ടെത്തി. ഇവയ്ക്ക് മനോജ് വധവുമായി ബന്ധമുണ്ടോ എന്ന് പരിശോധിച്ചു വരികയാണ്.
    
</TEXT>
</DOC>