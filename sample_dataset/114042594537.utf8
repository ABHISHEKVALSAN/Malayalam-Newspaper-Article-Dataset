<DOC>
<DOCNO>114042594537.utf8</DOCNO>
<TEXT>


           ബാര്‍ ലൈസന്‍സ്‌ ഫൈവ്‌ സ്റ്റാര്‍ ഹോട്ടലുകള്‍ക്ക്‌ മാത്രം: മുഖ്യമന്ത്രി    

Friday 25 April 2014 10:13 pm IST

        തിരുവനന്തപുരം: കേരളത്തില്‍ പുതുതായി ഇനി ഫൈവ്‌ സ്റ്റാര്‍ ഹോട്ടലുകള്‍ക്ക്‌ മാത്രമേ ബാര്‍ലൈസന്‍സ്‌ നല്‍കൂവെന്ന്‌ മുഖ്യമന്ത്രി ഉമ്മന്‍ചാണ്ടി. ഇതിന്‌ മുമ്പ്‌ ആര്‍ക്കും എന്തും ചെയ്യാവുന്ന വിധത്തിലായിരുന്നു. അത്‌ മാറ്റി, നേരത്തേയുള്ള ഫോര്‍സ്റ്റാര്‍ അപേക്ഷകള്‍ക്ക്‌ പുറമെ പുതുതായി ഇനി ഫൈവ്‌ സ്റ്റാറിന്‌ മാത്രമേ ബാര്‍ലൈസന്‍സ്‌ നല്‍കൂ. ത്രീ സ്റ്റാറും ഫോര്‍ സ്റ്റാറും വേണ്ടെന്ന്‌ വെച്ചു. മാത്രമല്ല, ഇനിയൊരിക്കലും ബീവറേജസ്‌ കോര്‍പറേഷന്‍ കടകളുടെ എണ്ണം കൂട്ടില്ലെന്നും മാധ്യമപ്രവര്‍ത്തകരുടെ ചോദ്യത്തിന്‌ മുഖ്യമന്ത്രി മറുപടി നല്‍കി. ഈ സര്‍ക്കാറാണ്‌ മദ്യത്തിെ‍ന്‍റ ലഭ്യതകുറക്കാന്‍ വേണ്ടി ഏറ്റവും കൂടുതല്‍ കാര്യങ്ങള്‍ ചെയ്തത്‌. എന്നാല്‍ മാധ്യമങ്ങള്‍ അതൊന്നും എഴുതുന്നില്ല. 
ബീവറേജസ്‌ കോര്‍പ്പറേഷന്റെ ഔട്ട്‌ ലെറ്റുകള്‍ ഓരോവര്‍ഷവും കൂട്ടിക്കൊടുത്തുകൊണ്ടിരിക്കുകയായിരുന്നു. ഈ സര്‍ക്കാര്‍ വന്നിട്ട്‌ ഒരെണ്ണം പോലും കൊടുത്തില്ല. മദ്യവര്‍ജനസമിതിയും മദ്യനിരോധസമിതിയും മറ്റും ആവശ്യപ്പെട്ടതനുസരിച്ച്‌ പഞ്ചായത്തുകള്‍ക്ക്‌ അതിെ‍ന്‍റ അധികാരം നല്‍കണമെന്ന്‌ ആവശ്യപ്പെട്ടിരുന്നു. എവിടെ ഷാപ്പ്‌ വേണം എവിടെ വേണ്ടാ എന്ന്‌ തീരുമാനിക്കാനുള്ള അധികാരം പഞ്ചായത്തുകള്‍ക്ക്‌ കൊടുക്കണമെന്നാണ്‌ അവര്‍ ആവശ്യപ്പെട്ടത്‌. ബാര്‍ലൈസന്‍സ്‌ സംബന്ധിച്ച കോടതി വിധി സ്വാഗതാര്‍ഹമെന്നും 418 ബാറുകളുടെ കാര്യത്തില്‍ കോടതിയുടെ കൂടി അഭിപ്രായം അറിഞ്ഞശേഷം തീരുമാനമെടുക്കുമെന്നും മുഖ്യമന്ത്രി പറഞ്ഞു. 
സ്വന്തം ലേഖകന്‍

</TEXT>
</DOC>