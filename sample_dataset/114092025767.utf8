<DOC>
<DOCNO>114092025767.utf8</DOCNO>
<TEXT>


           ശബ്ദമലിനീകരണം തടയാന്‍ സമഗ്രനിയമം ആവിഷ്‌കരിക്കും: ഡോ. ഹര്‍ഷ്‌വര്‍ദ്ധന്‍    

Saturday 20 September 2014 10:50 pm IST

        പെരിന്തല്‍മണ്ണ(മലപ്പുറം): ശബ്ദമലിനീകരണം തടയുന്നതിന് സമഗ്രനിയമം ആവിഷ്‌കരിക്കുമെന്ന് കേന്ദ്ര ആരോഗ്യകുടുംബ ക്ഷേമ മന്ത്രി ഡോ. ഹര്‍ഷ്‌വര്‍ദ്ധന്‍ പറഞ്ഞു. ഇഎന്‍ടി ഡോക്ടര്‍മാരുടെ സംസ്ഥാനസമ്മേളനം പെരിന്തല്‍മണ്ണയില്‍ ഉദ്ഘാടനം ചെയ്ത് സംസാരിക്കുകയായിരുന്നു അദ്ദേഹം. ശ്രവണ വൈകല്യം കൂടിവരുന്ന സാഹചര്യത്തില്‍ പൊതുസ്ഥലങ്ങളില്‍ ശബ്ദനിയന്ത്രണം ഏര്‍പ്പെടുത്തുന്നതിനെക്കുറിച്ച് കേന്ദ്രസര്‍ക്കാര്‍ ആലോചിക്കുന്നുണ്ടെന്നും അദ്ദേഹം പറഞ്ഞു.

കേരളത്തിലെ ആരോഗ്യമേഖല രാജ്യത്തിന് മാതൃകയാണെന്നും ഈ ഉയര്‍ച്ചയില്‍ കേരളത്തിലെ ഡോക്ടര്‍മാര്‍ വഹിച്ച പങ്ക് വലുതാണെന്നും അദ്ദേഹം പറഞ്ഞു. ആയുര്‍വേദം പോലുളള പാരമ്പര്യ ചികിത്സാരീതികള്‍ക്ക് ഇന്ന് വലിയ സാധ്യതയുണ്ട്. ഇവ പൊതുജനാരോഗ്യസംരക്ഷണത്തിന് പ്രയോജനപ്പെടുത്തണം. രോഗങ്ങളെ നിയന്ത്രിക്കുന്നതിന് അലോപ്പതി, ആയുര്‍വേദം, ഹോമിയോ തുടങ്ങിയ വിവിധ വിഭാഗങ്ങള്‍ ഒരുമിച്ച് പ്രവര്‍ത്തിക്കാന്‍ തയ്യാറാകണമെന്നും ചികിത്സാരംഗം കൂടുതല്‍ ജനകീയമാക്കുന്നതിന്ന് ഇത് ആവശ്യമാണെന്നും ഡോ. ഹര്‍ഷ്‌വര്‍ദ്ധന്‍ കൂട്ടിച്ചേര്‍ത്തു.

പെരിന്തല്‍മണ്ണ ഷിഫാ കണ്‍വെന്‍ഷന്‍ സെന്ററില്‍ നടന്ന ചടങ്ങില്‍ അസോസിയേഷന്‍ ഓഫ് ഓട്ടോ ലാരിങ്കോളജിസ്റ്റ് ഓഫ് ഇന്ത്യ സംസ്ഥാന പ്രസിഡന്റ് ഡോ. ജോണ്‍ പണിക്കര്‍ അദ്ധ്യക്ഷത വഹിച്ചു. സംസ്ഥാന ആരോഗ്യ വകുപ്പ് മന്ത്രി വി.എസ് ശിവകുമാര്‍ മുഖ്യാതിഥിയായിരുന്നു. ഐഎംഎ ദേശീയ പ്രസിഡന്റ് ഡോ. മാര്‍ത്താണ്ഡപിളള, എഒഐ നിയുക്ത സംസ്ഥാന പ്രസിഡന്റ് ഡോ. കെ.എ സീതി, ഡോ വി.യു സീതി, ഡോ. അശോക് കുമാര്‍, ഡോ. എ.വി ബാബു, ഡോ. ശ്രീജിത്ത് കുമാര്‍ വാസുദേവ്, ഡോ. എന്‍.എസ്.ഡി രാജു, ഡോ.ജയകൃഷ്ണന്‍, ഡോ.വി.കെ ഷറഫുദ്ദീന്‍, ഡോ. മോഹനകൃഷ്ണന്‍, ഡോ. ശ്രീകുമാര്‍, ഡോ. ഉണ്ണികൃഷ്ണന്‍ തുടങ്ങിയവര്‍ സംസാരിച്ചു. സമ്മേളനത്തിന്റെ ഭാഗമായി ശില്പശാലകള്‍, വിവിധമത്സരങ്ങള്‍ എന്നിവയും നടന്നു. സമ്മേളനം ഇന്ന് സമാപിക്കും.
    
</TEXT>
</DOC>