<DOC>
<DOCNO>114052502818.utf8</DOCNO>
<TEXT>


           സത്യപ്രതിജ്ഞയ്ക്കായി രാഷ്ട്രപതിഭവന്‍ അങ്കണം ഒരുങ്ങി    

Sunday 25 May 2014 2:26 pm IST

ന്യൂദല്‍ഹി: നിയുക്ത പ്രധാനമന്ത്രി നരേന്ദ്രമോദിയുടെ സത്യപ്രതിജ്ഞയ്ക്കായി രാഷ്ട്രപതിഭവന്‍ അങ്കണം ഒരുങ്ങി. തിങ്കളാഴ്ച വൈകിട്ട് ആറുമണിക്കായിരിക്കും സത്യപ്രതിജ്ഞ ചടങ്ങുകള്‍ ആരംഭിക്കുക. എട്ട് രാഷ്ട്രത്തലവന്‍മാരും രാഷ്ടീയ നേതാക്കളും വിദേശ രാജ്യങ്ങളുടെ സ്ഥാനപതിമാരുള്‍പ്പെടെ നാലായിരത്തിലധികം പേര്‍ ചടങ്ങില്‍ പങ്കെടുക്കുമെന്നാണ് കരുതുന്നത് കനത്ത സുരക്ഷ വലയത്തിലാണ് സത്യപ്രതിജ്ഞ ചടങ്ങുകള്‍ നടക്കുക.

റിപ്പബ്ലിക്ല ദിനത്തിന് സമാനമായ സുരക്ഷയാണ് ദല്‍യില്‍ ഒരുക്കിയിരിക്കുന്നത്. ദല്‍ഹി പോലീസിന് പുറമേ കര, വ്യോമസേനകളും അര്‍ദ്ധ സൈനീകരും ഉള്‍പ്പെടെ 6000 സുരക്ഷാ ഉദ്ദ്യേഗസ്ഥരെയാണ് രാജ്യ തലസ്ഥാനത്തു വിന്യസിച്ചിരിക്കുന്നത്. വിമാനവേധ തോക്കുകളേന്തിയ സുരക്ഷാസൈനികരുടേയും പോലീസ് വാഹനങ്ങളുടേയും നിയന്ത്രണത്തിലായിരിക്കും നാളെ പുലര്‍ച്ചെ മുതല്‍ തന്നെ തലസ്ഥാനനഗരം. രാഷ്ട്രപതിഭവന്‍ സ്ഥിതിചെയ്യുന്ന റെയ്‌സിനാ കുന്നിനുചുറ്റും വ്യോമസേനയുടെ ഹെലികോപ്ടറുകളുടെ നിരീക്ഷണപറക്കല്‍ നടത്തും.

സത്യപ്രതിജ്ഞാ ചടങ്ങിന് മണിക്കൂറുകള്‍ക്ക് മുമ്പുതന്നെ രാഷ്ട്രപതിഭവന് പരിസരത്തെ ഉയരംകൂടിയ കെട്ടിടങ്ങള്‍ക്കുമുകളില്‍ ടെലസ്‌കോപ്പിക് തോക്കുകളുമായി എന്‍എസ്ജി കാമോന്റോകളും നിലയുറപ്പിക്കും. വിമാനത്താവളം, റെയില്‍വേ സ്റ്റേഷന്‍ എന്നിവിടങ്ങളില്‍ ബോംബ് സ്‌ക്വാഡിന്റെ ഇടതടവില്ലാതെ പരിശോധനയും സുരക്ഷയുടെ ഭാഗമായി നടക്കും. രാഷ്രടപതി ഭവന് പരിസരത്തെ എല്ലാ റോഡുകളിലും പോലീസ് ബാരിക്കേഡുകളും ഒരുക്കും. ബോംബ് നിര്‍വീര്യമാക്കാന്‍ പരിശീലനം സിദ്ധിച്ച നിരവധി സംഘങ്ങളേയും നഗരത്തിന്റെ പലഭാഗങ്ങളിലായി വിന്യസിക്കും.

അതിഥികളുടെ എണ്ണം കൊണ്ട് ശ്രദ്ധേയമാകും മോദിയുടെ സത്യപ്രതിജ്ഞ ചടങ്ങ്. 1952നു ശേഷം പ്രധാനമന്ത്രിയുടെ സത്യപ്രതിജ്ഞാ ചടങ്ങിന് വിദേശരാഷ്ട്ര തലവന്മാര്‍ എത്തുന്നത് ഇക്കുറി ആദ്യമാണ്. പുറമേ ന്യൂഡല്‍ഹിയിലെ 150 നയതന്ത്ര പ്രതിനിധികളും ചടങ്ങിനെത്തും. പാക്കിസ്ഥാന്‍ പ്രധാനമന്ത്രി നവാസ് ഷെരീഫ് ഉള്‍പ്പെടെ ആറു സാര്‍ക് രാജ്യങ്ങളിലെ ഭരണാധിപര്‍ ചടങ്ങില്‍ പങ്കെടുക്കും. ബംഗ്ലാദേശിനെ പ്രതിനിധീകരിച്ച് സ്പീക്കര്‍ ഷിറിന്‍ ഷര്‍മിന്‍ ചൗധരിയാണെത്തുക. മൗറിഷ്യസ് പ്രധാനമന്ത്രി നവീന്‍ രംഗൂലമാണ് സാര്‍ക്കിനു പുറത്തുനിന്ന് ചടങ്ങില്‍ പങ്കെടുക്കുന്ന രാഷ്ട്രത്തലവന്‍. 

എല്ലാ പാര്‍ലമെന്റ് അംഗങ്ങള്‍ക്കും ക്ഷണക്കത്ത് നല്‍കിയിട്ടുണ്ട്. ചടങ്ങില്‍ 20 പേരാണ് നരേന്ദ്രമോദിയുടെ വ്യക്തിഗത അതിഥികള്‍. കുടുംബാംഗങ്ങളും സുഹൃത്തുക്കളുമാണ് ഇതിലുള്ളത്. വഡോദരയിലെ ചായവില്‍പ്പനക്കാരന്‍ കിരണ്‍ അഹിത മുതല്‍ വ്യവസായ പ്രമുഖന്‍ ഗൗതം അദാനി വരെ ക്ഷണിക്കപ്പെട്ടവരുടെ പട്ടികയിലുണ്ട്. മൂന്നു നിരയായി ആയിരിക്കും ഇവര്‍ക്ക് രാഷ്ട്രപതി ഭവന്റെ അങ്കണത്തില്‍ ഇരിപ്പിടമൊരുക്കുക. വലതുവശത്തെ നിരയില്‍ മുന്നിലായി മന്ത്രിമാരുടെ അതിഥികളും നടുനിരയില്‍ മുന്നിലായി രാഷ്ട്രത്തലവന്മാരും ഇടതുവശത്തെ നിരയില്‍ മുന്നിലായി രാഷ്ട്രപതിയും മോദിയുടെ അതിഥികളുമാണ് ഇരിക്കുക.

ദല്‍ഹിയിലെ കൊടും ചൂട് കണക്കിലെടുത്താണ് സത്യപ്രതിജ്ഞ ചടങ്ങ് വൈകീട്ടേക്കാക്കിയത്. എന്നാല്‍ മഴ പെയ്‌തേക്കാമെന്ന കാലാവസ്ഥാ നിരീക്ഷണ കേന്ദ്രത്തിന്റെ മുന്നറിയിപ്പ് പരിഗണിച്ച് പ്രത്യേക പന്തല്‍ ഒരുക്കാന്‍ രാഷ്ട്രപതിഭവന്‍ തയ്യാറെടുക്കുന്നുണ്ട്. നഗരത്തിലെ വിവിധ കേന്ദ്രങ്ങളില്‍ സാധാരണ പാര്‍ട്ടി പ്രവര്‍ത്തര്‍ക്കായി വലിയ സ്‌ക്രീനുകളില്‍ ചടങ്ങുകള്‍ തത്സമയം വീക്ഷിക്കാന്‍ സൗകര്യമൊരുക്കിയിട്ടുണ്ട്. പ്രധാന സ്ഥലങ്ങളില്‍ അലങ്കാരങ്ങള്‍ നടത്താനും ബിജെപി ദല്‍ഹി നേതൃത്വം തീരുമാനിച്ചിട്ടുണ്ട്.
    
</TEXT>
</DOC>