<DOC>
<DOCNO>114051198741.utf8</DOCNO>
<TEXT>


           ആറന്മുള സത്യഗ്രഹം: 100-ാ‍ം ദിനത്തില്‍ പ്രകടനങ്ങളും ധര്‍ണ്ണകളും    

Sunday 11 May 2014 9:05 pm IST

        ചാലക്കുടി: ആറന്മുള വിമാനത്താവളവിരുദ്ധ സത്യഗ്രഹത്തിന്റെ നൂറാം ദിവസമായ 21ന്‌ കേരളത്തിലെ എല്ലാ താലൂക്കുകളിലും പ്രകടനങ്ങളും ധര്‍ണ്ണകളും സംഘടിപ്പിക്കുവാന്‍ ചാലക്കുടിയില്‍ ചേര്‍ന്ന സംസ്ഥാന എക്സിക്യൂട്ടീവ്‌ യോഗം തീരുമാനിച്ചു. പശ്ചിമഘട്ടവും, ആറന്മുളയും സംരക്ഷിക്കുകയെന്ന സന്ദേശമാണ്‌ ഇതിലൂടെ ഉയര്‍ത്തുന്നതെന്ന്‌ സംസ്ഥാന ജനറല്‍ സെക്രട്ടറി കെ. പി. ഹരിദാസ്‌ അറിയിച്ചു. സംസ്ഥാന അദ്ധ്യക്ഷ കെ. പി. ശശികല ഉദ്ഘാടനം ചെയ്തു. 
മൂര്‍ക്കനാട്‌ ദേവസ്വം ഭൂമി ഏറ്റെടുക്കാന്‍ നടത്തുന്ന ഏതൊരു നീക്കത്തേയും ചെറുക്കും. സംഘടിത മതന്യൂനപക്ഷത്തിന്റെ കുപ്രചരണങ്ങള്‍ക്കും, അതിന്‌ നിയമപരമായ പരിരക്ഷ നല്‍കാനുള്ള ഭരണകൂടത്തിന്റേയും കലക്കവെള്ളത്തില്‍ മീന്‍ പിടിക്കാനുള്ള മാര്‍ക്സിസ്റ്റു പാര്‍ട്ടിയുടെ ശ്രമത്തിനെതിരെയും ശക്തമായ പ്രചരണം നടത്തും. സംസ്ഥാന ജില്ലാ നേതാക്കളെ ക്രൂരമായി തല്ലിച്ചതച്ച ഇരിങ്ങാലക്കുട ഡിവൈഎസ്പി വര്‍ഗ്ഗീസ്‌ ഉള്‍പ്പെടെയുള്ള പോലീസ്‌ ഉദ്യോഗസ്ഥര്‍ക്കെതിരെ നടപടിയെടുക്കണമെന്നാവശ്യപ്പെട്ട്‌ 22ന്‌ ഐജി ഓഫീസ്‌ മാര്‍ച്ച്‌ നടത്തുമെന്നും ഗുരുവായൂര്‍ ദേവസ്വം ഭരണസമിതി അംഗം എന്‍. രാജുവിനെ എത്രയും വേഗം പുറത്താക്കണമെന്നും യോഗം ആവശ്യപ്പെട്ടു. 
ഭക്തജനങ്ങളുടെ മനസ്സിലെ ആശങ്കകള്‍ പരിഹരിക്കണമെന്ന ആവശ്യമുന്നയിച്ച്‌ ഇന്ന്‌ ഗുരുവായൂര്‍ പടിഞ്ഞാറെ നടയില്‍ നടക്കുന്ന ഭക്തജന സമ്മേളനം ഹിന്ദു ഐക്യവേദി സംസ്ഥാന ജനറല്‍ സെക്രട്ടറി കുമ്മനം രാജശേഖരന്‍ ഉദ്ഘാടനം ചെയ്യും.
പത്മനാഭസ്വാമി ക്ഷേത്രത്തെ സംബന്ധിച്ച്‌ അമിക്കസ്‌ ക്യൂറിയുടെ കണ്ടെത്തലുകളെക്കുറിച്ച്‌ സമഗ്രാന്വേഷണം നടത്തണമെന്നും രാഷ്ട്രീയക്കാരല്ലാത്ത ഭക്തജനങ്ങള്‍ക്ക്‌ പ്രാതിനിധ്യമുള്ള ഭരണസംവിധാനം കൊണ്ടുവരണമെന്നും യോഗം ആവശ്യപ്പെട്ടു. ഇതിനായി തിരുവനന്തപുരത്ത്‌ ഹിന്ദു നേതൃയോഗം ചേരും. മാറാട്‌ സംഭവത്തില്‍ മുന്‍ എസിപി പ്രദീപ്‌ കുമാറിന്റെ കണ്ടെത്തലുകള്‍ ഞെട്ടിപ്പിക്കുന്നതാണ്‌. അതിനാല്‍ മാറാട്‌ സംഭവത്തില്‍ എത്രയും പെട്ടെന്ന്‌ സിബിഐ അന്വേഷണത്തിന്‌ സര്‍ക്കാര്‍ നടപടിയെടുക്കണം. ഇതിനായി മുഖ്യമന്ത്രിയെ ഹിന്ദു സംഘടനാനേതാക്കള്‍ കാണുവാനും യോഗത്തില്‍ തീരുമാനമായി.
മലബാര്‍ പ്രദേശത്തെ ഹിന്ദുക്കളുടെ പ്രശ്നങ്ങള്‍ ചര്‍ച്ച ചെയ്യാന്‍ സെപ്തംബര്‍ ആദ്യവാരം കോഴിക്കോടുവെച്ച്‌ ഉത്തരമേഖലാ ഹിന്ദു നേതൃയോഗം വിളിച്ച്‌ ചേര്‍ക്കുവാനും തീരുമാനിച്ചു. സംഘടനാ ശാക്തീകരണത്തിന്റെ ഭാഗമായി ആഗസ്റ്റ്‌ 10 മുതല്‍ 15 വരെ കൊല്ലത്ത്‌ ഗ്രാമതല പ്രവര്‍ത്തകര്‍ക്കായി സംസ്ഥാന പഠനശിബിരം നടത്തുവാനും യോഗം തീരുമാനിച്ചു.
യോഗത്തില്‍ ജനറല്‍ സെക്രട്ടറിമാരായ ഇ. എസ്‌. ബിജു, ആര്‍. വി. ബാബു, ബ്രഹ്മചാരി ഭാര്‍ഗ്ഗവറാം, വി. ആര്‍. സത്യവാന്‍, വി. സുശികുമാര്‍, സംഘടനാ സെക്രട്ടറി സി. ബാബു, സഹസംഘടനാ സെക്രട്ടറി എം. രാധാകൃഷ്ണന്‍ എന്നിവര്‍ പ്രസംഗിച്ചു.
    
</TEXT>
</DOC>