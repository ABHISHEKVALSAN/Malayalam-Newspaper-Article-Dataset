<DOC>
<DOCNO>114031784073.utf8</DOCNO>
<TEXT>


           ബിജെപിക്ക്‌ സാമുദായിക സംഘടനകളോട്‌ ശത്രുതയില്ല: ഒ.രാജഗോപാല്‍    

Monday 17 March 2014 10:20 pm IST

        ചങ്ങനാശേരി: ബിജെപിക്ക്‌ ഒരു സാമുദായിക സംഘടനകളോടും ശത്രുതയില്ലെന്ന്‌ ബിജെപി മുതിര്‍ന്ന നേതാവും തിരുവനന്തപുരം ലോക്സഭാ മണ്ഡലം സ്ഥാനാര്‍ത്ഥിയുമയ ഒ.രാജഗോപാല്‍ പറഞ്ഞു. 
പെരുന്ന എന്‍എസ്‌എസ്‌ ആസ്ഥാനത്തെത്തി ജനറല്‍ സെക്രട്ടറി ജി.സുകുമാരന്‍ നായരുമായി കൂടിക്കാഴ്ച നടത്തിയശേഷം മാധ്യമപ്രവര്‍ത്തകരോട്‌ സംസാരിക്കുകയായിരുന്നു അദ്ദേഹം. 
സ്ഥാനാര്‍ത്ഥിയെന്ന നിലയില്‍ സാമുദായിക നേതാക്കളെ കാണുന്നതിനുവേണ്ടിയാണ്‌ എത്തിയത്‌. സമുദായ നേതാക്കളോട്‌ നല്ല സുഹൃദ്ബന്ധമാണുള്ളത്‌. മറ്റുചിലരെപ്പോലെ ആരോടും ശത്രുതയില്ല. 
നായര്‍ സമുദായാംഗങ്ങല്‍ തന്നെ സഹായിക്കുമെന്ന്‌ വിശ്വാസമുണ്ട്‌. ബിജെപി ദേശീയ സമിതിയംഗവും തിരുവനന്തപുരം കോര്‍പ്പറേഷന്‍ കൗണ്‍സലറുമായ അശോക്‌ കുമാറും, ചങ്ങനാശേരി മണ്ഡലം പ്രസിഡന്റ്‌ എന്‍.പി.കൃഷ്ണകുമാറും അദ്ദേഹത്തോടൊപ്പമുണ്ടായിരുന്നു. ജനറല്‍ സെക്രട്ടറിയുമായി പത്തുമിനിറ്റോളം മാധ്യമപ്രവര്‍ത്തകരെ ഒഴിവാക്കി ചര്‍ച്ച നടത്തി.
    
</TEXT>
</DOC>