<DOC>
<DOCNO>114061207301.utf8</DOCNO>
<TEXT>


           ചാവറയച്ചന്റെയും എവുപ്രാസ്യാമ്മയുടെയും വിശുദ്ധപദവി പ്രഖ്യാപനം നവംബര്‍ 23 ന്‌     

Thursday 12 June 2014 9:49 pm IST

        കൊച്ചി: ചാവറയച്ചനെയും എവുപ്രാസ്യാമ്മയെയും ഈ വരുന്ന നവംബര്‍ 23 ന്‌ വിശുദ്ധരായി പ്രഖ്യാപിക്കുമെന്ന്‌ ഫ്രാന്‍സീസ്‌ മാര്‍പ്പാപ്പ പ്രഖ്യാപിച്ചു. വ്യാഴാഴ്ച ഇന്ത്യന്‍ സമയം ഉച്ചതിരിഞ്ഞ്‌ 2 മണിക്ക്‌ വത്തിക്കാനില്‍ സമ്മേളിച്ച കര്‍ദ്ദിനാള്‍മാരുടെ പ്രത്യേക യോഗത്തില്‍ വച്ചാണ്‌ മാര്‍പാപ്പ ഈ പ്രഖ്യാപനം നടത്തിയത്‌. ഇറ്റാലിയന്‍ വംശജരായ മറ്റ്‌ നാലു വാഴ്ത്തപ്പെട്ടവര്‍ കൂടി ഈ ദിവസം തന്നെ വിശുദ്ധ പദവിയിലേക്കുയര്‍ത്തപ്പെടും.
വത്തിക്കാന്‍ കൊട്ടാരത്തിലെ കണ്‍സിസ്റ്ററി ഹാള്‍ എന്നറിയപ്പെടുന്ന പ്രത്യേക ഹാളില്‍ വച്ചാണ്‌ പ്രഖ്യാപനം നടന്നത്‌. ഇരുപതോളം കര്‍ദ്ദിനാള്‍മാരും വിശുദ്ധപദവിയിലേക്കുയര്‍ത്തപ്പെടുന്നവരുടെ നാമകരണ നടപടികളുടെ ചുമതല വഹിക്കുന്ന പോസ്റ്റുലേറ്റര്‍മാരും ഈ സമ്മേളനത്തില്‍ സന്നിഹിതരായിരുന്നു. 2 മണിക്ക്‌ ആരംഭിച്ച ലഘുപ്രാര്‍ത്ഥനയ്ക്കു ശേഷം വിശുദ്ധരുടെ നാമകരണ നടപടികള്‍ക്കായുള്ള വത്തിക്കാന്‍ കാര്യാലയത്തിന്റെ അധ്യക്ഷന്‍ കര്‍ദ്ദിനാള്‍ ആഞ്ചലേ അമാത്തോ വിശുദ്ധ പദവിയിലേക്കുയര്‍ത്തപ്പെടാനുള്ള 6 പേരുടെയും ലഘുവിവരണം നല്‍കിയശേഷം അവരെ വിശുദ്ധ പദവിയിലേക്കുയര്‍ത്തണമെന്ന്‌ മാര്‍പ്പാപ്പയോട്‌ അഭ്യര്‍ത്ഥിച്ചു. തുടര്‍ന്ന്‌ ഫ്രാന്‍സീസ്‌ മാര്‍പാപ്പ ഈ 6 പേരെയും വിശുദ്ധ പദവിയിലേക്ക്‌ ഉയര്‍ത്തുന്നതാണെന്നും അതിന്റെ ഔദ്യോഗിക ചടങ്ങുകള്‍ നവംബര്‍ 23-ാ‍ം തിയതി ഞായറാഴ്ച വത്തിക്കാനില്‍ നടക്കുന്നതാണെന്നും ഉള്ള ഔദ്യോഗിക പ്രഖ്യാപനം നടത്തി. ചാവറയച്ചന്റെയും എവുപ്രാസ്യാമ്മയുടെയും നാമകരണ നടപടികളുടെ ചുമതല വഹിക്കുന്ന പോസ്റ്റുലേറ്റര്‍ ഫാ.ചെറിയാന്‍ തുണ്ടുപറമ്പില്‍ സി.എം.ഐ യും പ്രസ്തുത സമ്മേളനത്തില്‍ സന്നിഹിതനായിരുന്നു.
    
</TEXT>
</DOC>