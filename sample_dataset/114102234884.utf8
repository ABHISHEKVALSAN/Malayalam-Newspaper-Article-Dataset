<DOC>
<DOCNO>114102234884.utf8</DOCNO>
<TEXT>


           വിഎസിനും ഉമ്മന്‍ചാണ്ടിക്കും  വിജയദശമി സന്ദേശം കൈമാറി    

Wednesday 22 October 2014 11:10 pm IST

        തിരുവനന്തപുരം: സിപിഎമ്മിന്റെ തലമുതിര്‍ന്ന നേതാവും പ്രതിപക്ഷ നേതാവുമായ വി.എസ്. അച്യുതാനന്ദനും മുഖ്യമന്ത്രി ഉമ്മന്‍ചാണ്ടിയടക്കമുള്ള രാഷ്ട്രീയ സാംസ്‌കാരിക സാമൂഹ്യ രംഗത്തെ പ്രമുഖര്‍ക്കും രാഷ്ട്രീയ സ്വയംസേവക സംഘം സര്‍സംഘചാലക് ഡോ. മോഹന്‍ ഭാഗവതിന്റെ വിജയദശമി സന്ദേശം കൈമാറി.

പ്രാന്തീയ സമ്പര്‍ക്കദിനമായ ഇന്നലെ മുഖ്യമന്ത്രിയുടെയും പ്രതിപക്ഷ നേതാവിന്റെയും വസതിയിലെത്തിയാണ് ആര്‍എസ്എസ് പ്രാന്തീയ കാര്യകാരി അംഗം ആര്‍. സഞ്ജയന്‍, തിരുവനന്തപുരം മഹാനഗര്‍ സമ്പര്‍ക്ക പ്രമുഖ് എസ്. ദേവിദാസ് എന്നിവര്‍ വിജയദശമി സന്ദേശമടങ്ങിയ പുസ്തകം കൈമാറിയത്. 92-ാം വയസ്സിലേക്ക് കടന്ന വിഎസിന് ആയുരാരോഗ്യ സൗഖ്യങ്ങള്‍ നേര്‍ന്ന് ആര്‍എസ്എസ് ഭാരവാഹികള്‍ പനിനീര്‍പൂക്കളും സമ്മാനിച്ചു. സര്‍സംഘചാലക് നടത്തുന്ന വിജയദശമി സന്ദേശം ആര്‍എസ്എസിന്റെ നയപ്രഖ്യാപനം കൂടിയാണെന്നും പുസ്തകം വായിച്ച് അഭിപ്രായം രേഖപ്പെടുത്തണമെന്നും ആര്‍. സഞ്ജയന്‍ പറഞ്ഞു. വായിച്ച ശേഷം അഭിപ്രായം പറയുമെന്ന് വി.എസ് ഉറപ്പും നല്‍കി.

മുഖ്യമന്ത്രി ഉമ്മന്‍ചാണ്ടിയുമായുള്ള കൂടിക്കാഴ്ച പത്തുമിനിട്ടോളം നീണ്ടു. സംഘത്തിന്റെ പ്രവര്‍ത്തനങ്ങളെക്കുറിച്ച് അദ്ദേഹം തിരക്കുകയും കണ്ണൂരില്‍ തുടര്‍ച്ചയായുണ്ടാകുന്ന സംഘര്‍ഷങ്ങളെക്കുറിച്ചുള്ള ആശങ്ക പങ്കുവയ്ക്കുകയും ചെയ്തു. അക്രമം ആദര്‍ശമാക്കിയവര്‍ക്ക് സംഘത്തില്‍ പ്രവേശനമില്ലെന്നും അക്രമം സംഘത്തിന്റെ ആശയമല്ലെന്നും ആര്‍. സഞ്ജയന്‍ പറഞ്ഞു. ആദിവാസികളുടെ പ്രശ്‌നങ്ങള്‍ കൂടിക്കാഴ്ചയില്‍ വിഷയമായി. പാരമ്പര്യരീതിയില്‍ നിന്നും ചിന്താഗതിയില്‍ നിന്നും പലപ്പോഴും ആദിവാസി സമൂഹം പുറത്തുവരാന്‍ തയ്യാറാവുന്നില്ലെന്ന് മുഖ്യമന്ത്രി.

ആദിവാസികുട്ടികളുടെ വിദ്യാഭ്യാസത്തിനായി പരമാവധി ഹോസ്റ്റലുകള്‍ നിര്‍മ്മിക്കുകയെന്നത് സര്‍ക്കാരിന്റെ ലക്ഷ്യമാണെന്നും മുഖ്യമന്ത്രി പറഞ്ഞു. ദല്‍ഹി സന്ദര്‍ശനത്തിന്റെ വിഷയങ്ങളും അദ്ദേഹം പങ്കുവച്ചു. കേന്ദ്രസര്‍ക്കാരില്‍ നിന്നും പോസിറ്റീവായ സമീപനമാണ് ഉണ്ടായിട്ടുള്ളത്. കേരളത്തിലെ പരിസ്ഥിതിയുമായി ബന്ധപ്പെട്ട പ്രധാന രണ്ടു പ്രശ്‌നങ്ങള്‍ കസ്തൂരി രംഗന്‍ റിപ്പോര്‍ട്ടും തീരദേശ നിയന്ത്രണ മേഖല നിയമവുമാണ്.

കസ്തൂരി രംഗന്‍ റിപ്പോര്‍ട്ട് അവസാന ഘട്ടത്തിലാണ്. തീരദേശ നിയന്ത്രണമേഖലയുമായി ബന്ധപ്പെട്ട വിഷയങ്ങള്‍ കേന്ദ്രപരിസ്ഥിതി മന്ത്രി പ്രകാശ് ജാവഡേക്കറെ ധരിപ്പിച്ചു. ഇതേത്തുടര്‍ന്ന് അദ്ദേഹം ഒരു കമ്മറ്റിയെ നിയോഗിക്കുകയും കമ്മറ്റി കേരളത്തിലെത്തി റിപ്പോര്‍ട്ട് തയ്യാറാക്കുകയും ചെയ്തിരുന്നു. നിലവിലെ നിയന്ത്രണങ്ങള്‍ മൂലം മത്സ്യത്തൊഴിലാളികള്‍ക്ക് ഒരു വീടിന്റെ അറ്റകുറ്റ പണികള്‍ ചെയ്യാന്‍പോലും പറ്റാത്ത സാഹചര്യമാണ്. 27ന് ഇക്കാര്യത്തില്‍ അന്തിമ സിറ്റിംഗ് നടക്കുന്നുണ്ടെന്നും മുഖ്യമന്ത്രി പറഞ്ഞു. വിജയദശമി സന്ദേശ പുസ്തകം വായിച്ച് അഭിപ്രായം പറയാമെന്നും മുഖ്യമന്ത്രി കൂട്ടിച്ചേര്‍ത്തു.
കുസാറ്റി വിസി ഡോ. ലതയെയും ആര്‍. സഞ്ജയനും, ദേവിദാസും സന്ദര്‍ശിച്ച് സന്ദേശം കൈമാറി. കൈതമുക്കിലെ ഡോ. ലതയുടെ വീട്ടിലെത്തിയാണ് സമ്പര്‍ക്കം നടത്തിയത്.
    
</TEXT>
</DOC>