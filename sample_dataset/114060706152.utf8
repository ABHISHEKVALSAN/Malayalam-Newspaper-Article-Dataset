<DOC>
<DOCNO>114060706152.utf8</DOCNO>
<TEXT>


           കൂടംകുളം: 1000 മെഗാവാട്ട്‌ ഉല്‍പ്പാദനം തുടങ്ങി    

Saturday 7 June 2014 10:29 pm IST

        ചെന്നൈ: കൂടംകുളം ആണവോര്‍ജ്ജ പ്ലാന്റ്‌ ഒന്ന്‌ സമ്പൂര്‍ണ്ണ ഊര്‍ജ്ജോല്‍പ്പാദനത്തിലെത്തി. ഇന്നലെ 1000 മെഗാവാട്ട്‌ ഊര്‍ജ്ജം പ്ലാന്റില്‍ ഇതാദ്യമായി ഉല്‍പ്പാദിപ്പിച്ചു. പ്രവര്‍ത്തനം തുടങ്ങി എട്ടാം മാസമാണ്‌ സമ്പൂര്‍ണ്ണ ഉല്‍പ്പാദനം പ്ലാന്റില്‍ നടക്കുന്നത്‌. 1000 മെഗാവാട്ട്‌ ഊര്‍ജ്ജോല്‍പ്പാദനം നടക്കുന്ന ആദ്യത്തെ പ്ലാന്റാണിത്‌. 
ഇന്നലെ ഉച്ചക്ക്‌ 1.20-നാണ്‌ ഈ വിജയ നേട്ടം ഉണ്ടായത്‌. സമ്പൂര്‍ണ്ണ ശേഷിയില്‍ ഒരു ദിവസം ഉല്‍പ്പാദനം പൂര്‍ത്തിയാക്കിയ ശേഷം ആണവോര്‍ജ നിയന്ത്രണ നിയമപ്രകാരം ഉല്‍പ്പാദന ശേഷി 900 മെഗാവാട്ടായി ചുരുക്കുമെന്ന്‌ ഡയറക്ടര്‍ ആര്‍.എസ്‌. സുന്ദര്‍ പറഞ്ഞു.
മെയ്‌ ഒന്നിന്‌ ഉല്‍പ്പാദനം 750 മെഗാവാട്ടാക്കാന്‍ അനുമതി കൊടുത്തിരുന്നു. തുടര്‍ന്നാണ്‌ പരമാവധി ഉല്‍പ്പാദനത്തിനു തീരുമാനിച്ചത്‌. റഷ്യന്‍ നിര്‍മ്മിതമായ പ്ലാന്റിന്റെ പരമാവധി ഉല്‍പ്പാദന പരീക്ഷണ വേളയില്‍ റഷ്യന്‍ എഞ്ചിനീയര്‍മാരുടെ സാന്നിദ്ധ്യം ഉണ്ടായിരുന്നു. സമ്പൂര്‍ണ്ണ ഉല്‍പ്പാദന വിജയത്തെ തുടര്‍ന്ന്‌ പ്ലാന്റില്‍ ആഘോഷങ്ങളും നടന്നുവെന്ന്‌ ഡയറക്ടര്‍ സുന്ദര്‍ പറഞ്ഞു.
    
</TEXT>
</DOC>