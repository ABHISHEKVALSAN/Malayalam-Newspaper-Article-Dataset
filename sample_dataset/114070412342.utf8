<DOC>
<DOCNO>114070412342.utf8</DOCNO>
<TEXT>


           പൂഴ്ത്തിവെപ്പ് തടയാന്‍ സംസ്ഥാനങ്ങള്‍ നടപടി സ്വീകരിക്കണം: ധനമന്ത്രി    

Friday 4 July 2014 11:32 pm IST

        ന്യൂദല്‍ഹി: ഭക്ഷ്യധാന്യങ്ങളുടെ പൂഴ്ത്തിവെപ്പും കരിഞ്ചന്തയും തടയാന്‍ സംസ്ഥാന സര്‍ക്കാരുകള്‍ നടപടി സ്വീകരിക്കണമെന്ന് കേന്ദ്രധനമന്ത്രി അരുണ്‍ ജെയ്റ്റ്‌ലി ആവശ്യപ്പെട്ടു. 
ആഭ്യന്തര ഉപഭോഗത്തിനാവശ്യമായതിലും അധികം ഭക്ഷ്യധാന്യങ്ങള്‍ രാജ്യത്ത് ഉല്‍പ്പാദിപ്പിച്ചിട്ടും വിലക്കയറ്റമുണ്ടാകുന്നത് സംസ്ഥാന സര്‍ക്കാരുകള്‍ വിപണിയില്‍ ഇടപെടാത്തതുകൊണ്ടാണെന്നും ജയ്റ്റ്‌ലി പറഞ്ഞു. വിലക്കയറ്റവുമായി ബന്ധപ്പെട്ട് സംസ്ഥാന ഭക്ഷ്യമന്ത്രിമാരുടെ യോഗത്തില്‍ പ്രസംഗിക്കുകയായിരുന്നു കേന്ദ്രമന്ത്രി.
ഭക്ഷ്യോല്‍പ്പാദനം റെക്കോര്‍ഡ് നേട്ടത്തിലെത്തിയതിനാല്‍ ഭയപ്പെടേണ്ട സാഹചര്യങ്ങളില്ല. മുന്‍വര്‍ഷത്തേക്കാള്‍ ഉല്‍പ്പാദനം കൂടിയിട്ടും വിലവര്‍ദ്ധിക്കുന്നത് ഇടനിലക്കാരുടെ പ്രവൃത്തി മൂലമാണ്. ഇവരെ നിയന്ത്രിക്കുന്നതാണ് ഏറ്റവും വെല്ലുവിളി നിറഞ്ഞ ജോലി.  മണ്‍സൂണ്‍ കുറഞ്ഞത് കാര്‍ഷികമേഖലയ്ക്ക് ദോഷകരമായി വന്നേക്കുമെന്ന സാഹചര്യത്തെ മുതലെടുക്കാനുള്ള ശ്രമമാണ് കരിഞ്ചന്തക്കാരും പൂഴ്ത്തിവെപ്പുകാരും ചെയ്യുന്നത്. ജൂലൈ-ഡിസംബര്‍ മാസത്തില്‍ ചില ഉല്‍പ്പന്നങ്ങളുടെ വില എല്ലാവര്‍ഷവും വര്‍ദ്ധിക്കുന്നത് പൂഴ്ത്തിവെപ്പ് മൂലമാണ്. കഴിഞ്ഞ വര്‍ഷം ചില ഉല്‍പ്പന്നങ്ങളുടെ വില 70 മുതല്‍ 100 രൂപ വരെയെത്തിയിരുന്നു. എന്നാല്‍ ഇത്തവണ ആ സാഹചര്യമില്ല. കരിഞ്ചന്തക്കാര്‍ക്കെതിരായ സംസ്ഥാന സര്‍ക്കാരുകളുടെ നടപടിക്ക് കേന്ദ്രസര്‍ക്കാര്‍ പരിപൂര്‍ണ്ണ പിന്തുണ നല്‍കും. വിലക്കയറ്റം പിടിച്ചു നിര്‍ത്തുന്നതിനുള്ള നടപടികള്‍ സ്വീകരിക്കുകയെന്നത് മോദി സര്‍ക്കാരിന്റെ ലക്ഷ്യമാണ്. അതിന്റെ ഭാഗമായാണ് സവാളയും ഉരുളക്കിഴങ്ങും അവശ്യവസ്തു നിയമത്തിന്റെ ഭാഗമാക്കിയത്. ബിപിഎല്‍, എപിഎല്‍ വിഭാഗങ്ങള്‍ക്കായി 50 ലക്ഷം ടണ്‍ അരിയും അനുവദിച്ചിട്ടുണ്ട്, ജയ്റ്റ്‌ലി കൂട്ടിച്ചേര്‍ത്തു. കേന്ദ്രഭക്ഷ്യമന്ത്രി രാംവിലാസ് പാസ്വാന്‍, കൃഷിമന്ത്രി രാധാമോഹന്‍സിങ് എന്നിവരും പ്രസംഗിച്ചു. 
    
</TEXT>
</DOC>