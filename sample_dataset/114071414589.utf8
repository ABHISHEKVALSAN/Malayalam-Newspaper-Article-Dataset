<DOC>
<DOCNO>114071414589.utf8</DOCNO>
<TEXT>


           ശ്രീവിദ്യക്കും ശ്രീദേവിക്കും തണലൊരുക്കി വനിതാ കമ്മീഷന്‍    

Monday 14 July 2014 10:04 pm IST

കൊച്ചി: കാറപകടത്തില്‍ ഗുരുതരമായി പരിക്കേറ്റ് ചികിത്സയില്‍ കഴിയുന്ന നിരാലംബരായ സഹോദരിമാരെ വനിതാകമ്മീഷന്‍ അംഗം ഡോ. ലിസി ജോസ് ഇന്നലെ എറണാകുളം മെഡിക്കല്‍ ട്രസ്റ്റ് ആശുപത്രിയിലെത്തി സന്ദര്‍ശിച്ചു.  ഉച്ചക്ക് ഒന്നരയോടെ എത്തിയ ഡോ.ലിസി ജോസ് വാര്‍ഡിലെത്തി ഇവരോട് വിശദ വിവരങ്ങള്‍ തിരക്കി വേണ്ട സഹായങ്ങള്‍ ചെയ്യാമെന്ന് വാഗ്ദാനം ചെയ്തു.  ആശുപത്രി അധികൃതരുമായും ഇവരെ ചികിത്സിക്കുന്ന ഡോ. ചാള്‍സ് പനക്കലുമായും വനിതാകമ്മീഷന്‍ സംസാരിച്ചു. സഹോദരിമാരുടെ അവസ്ഥ ഗുരുതരമാണ്. ഇവര്‍ക്ക് ആവശ്യമായ സഹായം കാരുണ്യ ചികിത്സാ പദ്ധതിയില്‍ നിന്നും മുഖ്യമന്ത്രിയുടെ പ്രത്യേക സഹായ നിധിയില്‍ നിന്നും ലഭ്യമാക്കാനുള്ള നടപടിയെടുക്കും. മുഖ്യമന്ത്രിയുമായി നേരിട്ട് ഇക്കാര്യം സംസാരിക്കുമെന്നും അവര്‍ പറഞ്ഞു. സ്വന്തമായി വീടില്ലാത്ത ഇവരുടെ പുനരധിവാസത്തിനും കമ്മീഷന്‍ ശ്രമിക്കും.  എംഎസിടി കേസ് നിലനില്‍ക്കുന്നുണ്ടെങ്കിലും ഇടിച്ച വണ്ടിയെ കണ്ടെത്താന്‍ കഴിഞ്ഞില്ല എന്ന പേരില്‍ കേസ് എങ്ങുമെത്തിയിട്ടില്ല.  അതിനാല്‍ പോലീസ് അന്വേഷണം ഊര്‍ജ്ജിതപ്പെടുത്താന്‍ വനിതാ കമ്മീഷന്‍ ഇടപെടുമെന്നും ഡോ.ലിസ്സി ജോസ് പറഞ്ഞു.  ശ്രീവിദ്യയുടെ ഓപ്പറേഷനായി രണ്ടരലക്ഷം രൂപ വേണ്ടി വരുമെന്നും ഈ തുക സര്‍ക്കാരില്‍ നിന്ന് ലഭ്യമാക്കുന്നതിന് ശ്രമിക്കുമെന്നും ഡോ.ലിസ്സി മാധ്യമങ്ങളോട് പറഞ്ഞു.
2013 ഫെബ്രുവരി 11ന് വളഞ്ഞമ്പലത്തു വച്ച് നിയന്ത്രണം വിട്ട് പാഞ്ഞു വന്ന കാര്‍ ഷൊര്‍ണൂര്‍ താഴപ്ര സ്വദേശികളായെ അമ്മയേയും മൂന്നു പെണ്‍മക്കളെയും ഇടിച്ചു തെറിപ്പിക്കുകയായിരുന്നു.  ഉച്ചക്ക് 2.30ഓടെയാണ് അപകടം നടന്നത്. എന്നാല്‍ ഇവരെ ആശുപത്രിയിലെത്തിക്കാന്‍ ആരും തയ്യാറായിരുന്നില്ല.  അല്പസമയം കഴിഞ്ഞ് ബോധം തെളിഞ്ഞ മൂത്തമകള്‍ ശ്രീവിദ്യ (33) ആണ് ബഹളം വച്ച് ആളെ കൂട്ടിയത്.  ഏറ്റവും ഇളയവളായ ശ്രീലത (24) അന്നു വൈകിട്ടും, അമ്മ വിജയലക്ഷ്മി (54) പിറ്റേന്ന് രാവിലെയും മരിച്ചു.  ഉറ്റവരും ഉടയവരും ഉപേക്ഷിച്ച ശ്രീവിദ്യയും ശ്രീദേവി(30)യും ഇപ്പോഴും ചികിത്സയിലാണ്. വൈക്കം ക്ഷേത്രത്തില്‍ തൊഴുതു മടങ്ങിയ ഇവര്‍ സൗത്ത് റെയില്‍വേ സ്റ്റേഷനിലേക്ക് പോകുന്ന വഴിയാണ് അപകടം സംഭവിച്ചത്.  ഇടിയുടെ ആഘാതത്തില്‍ വന്‍ കുടലിന് ക്ഷതം സംഭവിച്ചതിനെ തുടര്‍ന്ന് രണ്ടു ശസ്ത്രക്രിയ ചെയ്തു. പിന്നീട് അണുബാധയെ തുടര്‍ന്ന് വന്‍കുടല്‍ പൂര്‍ണമായും മുറിച്ചു മാറ്റുകയായിരുന്നു.  ശക്തമായ രക്തസ്രാവവും മറ്റും ഉള്ളതിനാല്‍ ചെറുകുടലും നീക്കം ചെയ്യേണ്ട അവസ്ഥയിലാണിപ്പോള്‍. ഇതിന് രണ്ടര ലക്ഷം രൂപ ചെലവു വരും.  ശ്രീദേവിയുടെ തലക്കായിരുന്നു പരിക്ക്. അസുഖം ഇപ്പോഴും വേട്ടയാടുന്നുണ്ടെങ്കിലും ചേച്ചിയുടെ ശുശ്രൂഷക്കായി വേദന സഹിക്കുകയാണ് ശ്രീദേവി.
ഇവരെ ഇടിച്ച കാര്‍ അടുത്തുള്ള മതിലില്‍ ഇടിച്ച് തകര്‍ന്നിരുന്നു.  പരിക്കേറ്റ ഡ്രൈവര്‍ മറ്റൊരു ആശുപത്രിയില്‍ ചികിത്സയും തേടി.  എന്നാല്‍ ഇവരെ ഇടിച്ച കാറേതെന്നു കണ്ടുപിടിക്കാനോ ഇവര്‍ക്ക് ലഭിക്കേണ്ട നഷ്ടപരിഹാരം നേടിക്കൊടുക്കാനോ ഇതുവരെ പോലീസിനു കഴിഞ്ഞിട്ടില്ല. വളരെ തിരക്കുള്ള നഗരത്തില്‍ പകല്‍ സംഭവിച്ച അപകടത്തില്‍ കാറു കണ്ടെത്താന്‍ കഴിഞ്ഞില്ല എന്ന പോലീസിന്റെ നിലപാടില്‍ ദുരൂഹതയുണ്ടെന്നും ആക്ഷേപമുയര്‍ന്നിട്ടുണ്ട്.  ചെറുതുരുത്തിയിലെ യത്തീംഖാനയിലാണ് ഇവര്‍ ഇപ്പോള്‍ താമസിക്കുന്നത്.  ആശുപത്രിയില്‍ നിന്നും ബില്ലില്‍ കുറവുകളൊന്നും ലഭിച്ചില്ല എന്നാണ് ഇവര്‍ പറഞ്ഞത്.  എന്നാല്‍ വനിതാകമ്മീഷനെ ഇടപെടുത്തിയതുള്‍പ്പെടെ ഇവര്‍ക്കു വേണ്ട സഹായങ്ങള്‍ നല്‍കി വരുന്നുണ്ടെന്നാണ് ആശുപത്രി അധികൃതര്‍ പറഞ്ഞത്.  തുടര്‍ന്നും വേണ്ട സഹായങ്ങള്‍ ചെയ്തു കൊടുക്കുമെന്നും ആശുപത്രി അധികൃതര്‍ വ്യക്തമാക്കി.  നല്ലവരായ നാട്ടുകാരുടെ സഹായത്താലാണ് ഇപ്പോള്‍ ചികിത്സ നടക്കുന്നത്.  പത്താം ക്ലാസുവരെ വിദ്യാഭ്യാസം നേടിയ ഇവര്‍ ഷൊര്‍ണൂരില്‍ ഒരു ആയുര്‍വേദ കടയില്‍ ജോലി ചെയ്തായിരുന്നു കുടുംബം പോറ്റിയിരുന്നത്.  ഇവരുടെ അച്ഛന്‍ ഏഴു വര്‍ഷം മുന്‍പ് അസുഖം ബാധിച്ച് മരണമടഞ്ഞിരുന്നു.
    
</TEXT>
</DOC>