<DOC>
<DOCNO>114092185820.utf8</DOCNO>
<TEXT>


           തോല്‍വിയറിഞ്ഞ്‌ വി എസ്‌ മലക്കം മറഞ്ഞു: മുരളീധരന്‍    

Sunday 21 September 2014 10:09 am IST

കൊച്ചി: ടി.പി. ചന്ദ്രശേഖരന്‍ വധക്കേസില്‍ വി.എസ്‌. അച്യുതാനന്ദന്റെ മലക്കം മറിച്ചില്‍ എല്‍ഡിഎഫ്‌ തോല്‍ക്കുമെന്ന്‌ അറിയാവുന്നതുകൊണ്ടാണെന്ന്‌ കെ. മുരളീധരന്‍ എംഎല്‍എ. എറണാകുളം പ്രസ്ക്ലബ്ബില്‍ നടന്ന നിലപാട്‌ 2014 ല്‍ പങ്കെടുത്ത്‌ സംസാരിക്കുകയായിരുന്നു അദ്ദേഹം. വിഎസിന്റെ പ്രവര്‍ത്തിയില്‍ അത്ഭുതമില്ല. പിണറായി നല്ലവനാണെന്ന്‌ പറഞ്ഞാലും എല്‍ഡിഎഫ്‌ തോല്‍ക്കും. അതിന്റെ പഴിയും വിഎസിനായിരിക്കും. തെരഞ്ഞെടുപ്പ്‌ ഫലം വന്നാല്‍ തൊട്ടടുത്ത ദിവസം മറ്റൊരു വിഎസിനെ കാണാമെന്നും മുരളീധരന്‍ അഭിപ്രായപ്പെട്ടു. 
മുഖ്യമന്ത്രി തവളപിടിത്തക്കാരെപ്പോലെയാണെന്ന പന്ന്യന്‍ രവീന്ദ്രന്റെ പരാമര്‍ശത്തെ കുറിച്ച്‌ ചോദിച്ചപ്പോള്‍ തവളപിടുത്തക്കാര്‍ എന്ന പ്രയോഗം കൂടുതല്‍ ചേരുക എല്‍ഡിഎഫിനാണെന്ന്‌ അദ്ദേഹം പറഞ്ഞു. എറണാകുളം മണ്ഡലത്തിലുള്‍പ്പെടെ ഇടതുപക്ഷവുമായി പുലബന്ധം പോലുമില്ലാത്ത സ്വതന്ത്രരെയാണ്‌ സിപിഎം നിര്‍ത്തിയിരിക്കുന്നത്‌. 
ഇടുക്കി മണ്ഡലത്തില്‍ മത്സരിക്കുന്നതില്‍ നിന്നും സിറ്റിങ്‌ എംപി പി.ടി. തോമസ്‌ സ്വയം മാറിയതാണെന്നും യൂത്ത്‌ കോണ്‍ഗ്രസ്‌ പ്രസിഡന്റ്‌ ഡീന്‍ കുര്യാക്കോസിന്‌ സ്ഥാനം നല്‍കണമെന്ന ആഗ്രഹത്തെ തുടര്‍ന്നാണിതെന്നും അദ്ദേഹം പറഞ്ഞു. 
ആര്‍എസ്പി വന്നതുകൊണ്ടാണ്‌ കൊല്ലം മണ്ഡലത്തില്‍ നിന്നും എന്‍.പീതാംബരക്കുറുപ്പ് എംപി ഒഴിഞ്ഞുകൊടുത്തത്‌. പത്മജ വേണുഗോപാല്‍ മത്സരിക്കുന്നില്ലെന്ന്‌ നേരത്തെ തന്നെ അറിയിച്ചിരുന്നതായും മുരളീധരന്‍ പറഞ്ഞു.
    
</TEXT>
</DOC>