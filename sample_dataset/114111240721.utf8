<DOC>
<DOCNO>114111240721.utf8</DOCNO>
<TEXT>


           ബാര്‍ കോഴ: ബിജു രമേശിനെതിരെ മാണിയുടെ വക്കീല്‍ നോട്ടീസ്    

Wednesday 12 November 2014 4:31 pm IST

        കോട്ടയം: ബാര്‍ ഹോട്ടല്‍ അസോസിയേഷന്‍ സംസ്ഥാന വര്‍ക്കിംഗ് പ്രസിഡന്റ് ബിജു രമേശിന് മന്ത്രി കെ എം മാണി വക്കീല്‍ നോട്ടീസയച്ചു . തനിക്കെതിരെ ഉന്നയിച്ച കോഴ ആരോപണം വസ്തുനിഷ്ഠമല്ലെന്നും  ഇത് തനിക്ക് മാനഹാനി ഉണ്ടാക്കിയെന്നും വക്കീല്‍ നോട്ടീസില്‍ പറയുന്നു. ഇതിനു പകരമായി പത്തുകോടി രൂപ നഷ്ടപരിഹാരം ആവശ്യപ്പെട്ടാണ് വക്കീല്‍ നോട്ടീസയച്ചിട്ടുള്ളത്.

ആരോപണം ഉണ്ടായതിനുശേഷം നടന്ന കേരളാ കോണ്‍ഗ്രസ്-എം നേതൃയോഗമാണ് ബിജുവിനെതിരെ നിയമ നടപടി സ്വീകരിക്കാനും ഇതിന്റെ ആദ്യപടിയായി വക്കീല്‍ നോട്ടീസയക്കാനും തീരുമാനിച്ചത്. ഹൈക്കോടതിയിലെ അഭിഭാഷകന്‍ അഡ്വ. ശ്രീകുമാര്‍ മുഖേനയാണ് വക്കീല്‍ നോട്ടീസയച്ചിരിക്കുന്നത്.

സംസ്ഥാനത്ത് ബാറുകള്‍ പൂട്ടാതിരിക്കാന്‍ ഒരു കോടി രൂപ  കെ എം മാണി കോഴയായി വാങ്ങിയെന്ന്  ബിജു രമേശ് ആരോപിച്ചിരുന്നു . സംഭവം വിവാദമാവുകയും പ്രതിപക്ഷ കക്ഷികള്‍ പ്രശ്‌നം ഏറ്റെടുക്കുകയും ചെയ്തു.

കെ എം മാണിയുടെ രാജി ആവശ്യപ്പെട്ട് സംസ്ഥാനത്ത് പ്രക്ഷോഭങ്ങള്‍ നടന്നുവരികയാണ്. ആരോപണങ്ങള്‍ കെട്ടിച്ചമച്ചതാണെന്നും ഇതിനു പിന്നില്‍ ഗൂഡാലോചനയുണ്ടെന്നും വക്കീല്‍ നോട്ടീസില്‍ പറയുന്നു.

സംസ്ഥാനത്ത് ബാറുകള്‍ പൂട്ടാതിരിക്കാന്‍ കെ.എം. മാണിക്ക് ഒരു കോടി രൂപ നല്‍കിയെന്നായിരുന്നു ബിജു രമേശ് ആരോപിച്ചത്. ബാര്‍ ഹോട്ടല്‍ അസോസിയേഷന്‍ സംസ്ഥാന വര്‍ക്കിംഗ് പ്രസിഡന്റാണ് ബിജു രമേശ്.
    
</TEXT>
</DOC>