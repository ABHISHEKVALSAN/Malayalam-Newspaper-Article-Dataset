<DOC>
<DOCNO>114060104719.utf8</DOCNO>
<TEXT>


           അപ്രേമിന്റെ ആഹ്വാനം സ്വഗാതാര്‍ഹം    

Sunday 1 June 2014 11:46 pm IST

        കോട്ടയം: മലങ്കരസഭയില്‍ സമാധാനം  സ്ഥാപിക്കുവാനുള്ള അന്ത്യോഖ്യാ പാത്രിയര്‍ക്കീസ് ഇഗ്നാത്തിയോസ് അപ്രേം  രണ്ടാമന്റെ ആഹ്വാനം സ്വാഗതം ചെയ്യുന്നതായി ബസേലിയോസ് മാര്‍ത്തോമ്മ പൗലൂസ്  ദ്വിതീയന്‍ കതോലിക്ക ബാവ അറിയിച്ചു.
സുപ്രീംകോടതി അംഗീകരിച്ച 1934 ലെ  സഭാ ഭരണഘടനയുടെ അടിസ്ഥാനത്തില്‍ പൂര്‍ണ്ണ സമാധാനം സ്ഥാപിക്കുന്നതിന്  മലങ്കരസഭ എന്നും ഒരുക്കമാണ്. 1958 ല്‍ ഇതേ ഭരണഘടനയുടെ അടിസ്ഥാനത്തിലാണ്  സമാധാനം ഉണ്ടായതും, 12 വര്‍ഷക്കാലം ഏകസഭയായി ഭിന്നതകള്‍ കൂടാതെ കഴിഞ്ഞതും.  അന്ത്യോഖ്യ പാത്രിയര്‍ക്കീസിനെ സഭ ഒരുനാളും പിന്തള്ളിയിട്ടില്ല. വി.  കുര്‍ബാനയില്‍ ഇപ്പോഴും അദ്ദേഹത്തെ സഭമുഴുവനും ഓര്‍ത്തു  പ്രാര്‍ത്ഥിക്കുന്നുണ്ട്. സഭാ ഭരണഘടനയില്‍ വിവക്ഷിക്കുന്ന എല്ലാ  സ്ഥാനമാനങ്ങളും പാത്രിയര്‍ക്കീസിനു നല്‍കാന്‍ സഭ ഒരുക്കമാണ്. എന്നാല്‍  ഇല്ലാത്ത അധികാരങ്ങള്‍ ഒരു പക്ഷെ പാത്രിയര്‍ക്കീസ് ബാവപോലും ആഗ്രഹിക്കാത്ത  കാര്യങ്ങള്‍ അംഗീകരിച്ചു കിട്ടണമെന്ന് അനുയായികള്‍ ആവശ്യപ്പെടുന്നതാണ്  പ്രശ്‌നങ്ങളുടെ മൂലകാരണം.
പ്രശ്‌നങ്ങള്‍ പരിഹരിക്കപ്പെടണമെങ്കില്‍  അന്യോന്യ വിശ്വാസം വളരണം. അതിന് നിയമ വാഴ്ച ഉറപ്പാക്കേണ്ടത് അനിവാര്യമാണ്.  നിയമ നിഷേധത്തിലൂടെ ആരാധാനാലയങ്ങളും സ്ഥാപനങ്ങളും കൈയേറുന്ന പ്രവണത  അവസാനിപ്പിച്ചാല്‍ സമാധാന ചിന്ത വളരുന്നതിന് ഇടയാകും. പാത്രിയര്‍ക്കീസ്  ബാവായുടെ പരിശ്രമങ്ങള്‍ക്ക് വിജയാശംസകള്‍ നേരുന്നതായും കതോലിക്കാബാവ  അറിയിച്ചു.
    
</TEXT>
</DOC>