<DOC>
<DOCNO>114112043378.utf8</DOCNO>
<TEXT>


             കണ്ണൂര്‍ മെഡി. കോളേജിന്റെ അംഗീകാരം റദ്ദാക്കണം: പട്ടികജാതി മോര്‍ച്ച    

Thursday 20 November 2014 9:21 pm IST

        കണ്ണൂര്‍: പട്ടികജാതി വിദ്യാര്‍ത്ഥികളില്‍ നിന്ന് ചെക്ക് ലീഫുകള്‍ ഒപ്പിട്ട് വാങ്ങിയ അഞ്ചരക്കണ്ടി മെഡിക്കല്‍ കോളേജിന്റെ അംഗീകാരം റദ്ദാക്കണമെന്ന് ബിജെപി പട്ടികജാതി മോര്‍ച്ച സംസ്ഥാന പ്രസിഡന്റ് ഷാജുമോന്‍ വട്ടേക്കാട് ആവശ്യപ്പെട്ടു.

എംബിബിഎസ്, ബിഡിഎസ്, ബിഎസ്‌സി പട്ടികജാതി വിദ്യാര്‍ത്ഥികളില്‍  നിന്ന് എട്ട് ചെക്ക് ലീഫുകള്‍ വീതമാണ് മാനേജ്‌മെന്റ് ഒപ്പിട്ടു വാങ്ങിയത്. എല്‍ബിഎസ് സ്‌പോട്ട് അഡ്മിഷന്‍ വഴി പ്രവേശനം ലഭിച്ച പട്ടികജാതി വിദ്യാര്‍ത്ഥികളില്‍ നിന്ന് ഫീസ് വാങ്ങാന്‍ പാടില്ലെന്ന നിയമമുണ്ട്. ഇത് ലംഘിച്ച് പട്ടികജാതി പെണ്‍കുട്ടികളില്‍ നിന്ന് ഹോസ്റ്റല്‍ ഡെപ്പോസിറ്റ് ആയി 23,500 രൂപയും ട്യൂഷന്‍ ഫീസ്, ഹോസ്റ്റല്‍ ഡെപ്പോസിറ്റ് ഇനത്തില്‍ 94,000 രൂപയുടെ ഡി.ഡിയും മാനേജ്‌മെന്റ് നിര്‍ബന്ധമായും വാങ്ങുകയും ചെയ്തു. ഇത് സര്‍ക്കാരും സ്വാശ്രയ മാനേജ്‌മെന്റുമായി ഉണ്ടാക്കിയ ഉടമ്പടിയുടെ ലംഘനമാണ്.

ഹോസ്റ്റലില്‍ പട്ടികജാതി പെണ്‍കുട്ടിയെ സീനിയര്‍ വിദ്യാര്‍ത്ഥികള്‍ റാഗ് ചെയ്തതിനെ തുടര്‍ന്ന് മെഡിക്കല്‍ കോളേജ് പ്രിന്‍സിപ്പല്‍ക്ക് പരാതി നല്‍കിയിട്ടും യാതൊരു നടപടിയും സ്വീകരിച്ചില്ല. നിരന്തരമായ റാഗിങ്ങിനെ തുടര്‍ന്ന് പഠനം ഉപേക്ഷിച്ചു.

1998ലെ കേരള റാഗിങ്ങ് ആക്ട്പ്രകാരവും 2007ലെ സുപ്രീം കോടതിവിധിപ്രകാരം റാഗിങ്ങിനെതിരെ കര്‍ശനനടപടി എടുക്കാന്‍ മാനേജ്‌മെന്റ് തയ്യാറാകാതിരുന്നത് പ്രതിഷേധാര്‍ഹമാണ്. സ്വകാര്യ ന്യൂനപക്ഷ മാനേജ്‌മെന്റുകള്‍ക്ക് സ്ഥാപനം നടത്താന്‍ അനുമതി നല്‍കുമ്പോള്‍ സര്‍ക്കാര്‍ അവരുമായി വ്യക്തമായ ഉടമ്പടി ഉണ്ടാക്കുന്നുണ്ട്. ഇത് ഇവര്‍ ലംഘിക്കുകയാണ്.

നീതി ഉറപ്പാക്കാന്‍ സര്‍ക്കാര്‍  നടപടി സ്വീകരിക്കണം. ഷാജുമോന്‍ വട്ടേക്കാട് ആവശ്യപ്പെട്ടു മുഖ്യമന്ത്രി, പട്ടികജാതി വകുപ്പ് മന്ത്രി, വിദ്യാഭ്യാസ വകുപ്പ്  മന്ത്രി എന്നിവര്‍ക്ക്  പരാതിയും നല്‍കി.
    
</TEXT>
</DOC>