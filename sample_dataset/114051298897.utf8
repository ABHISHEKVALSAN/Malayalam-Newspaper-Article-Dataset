<DOC>
<DOCNO>114051298897.utf8</DOCNO>
<TEXT>


           മുഖ്യമന്ത്രിയെ കല്ലെറിഞ്ഞ കേസില്‍ എംഎല്‍എമാരെ ചോദ്യം ചെയ്തു    

Monday 12 May 2014 4:17 pm IST

തിരുവനന്തപുരം: മുഖ്യമന്ത്രി കണ്ണൂരില്‍ ആക്രമിക്കപ്പെട്ട സംഭവത്തില്‍ പ്രതികളായ എംഎല്‍എമാരെ പ്രത്യേക അന്വേഷണ സംഘം ചോദ്യം ചെയ്തു. മുഖ്യമന്ത്രിയെ ആക്രമിച്ചതില്‍ പങ്കില്ലെന്നും കള്ളക്കേസില്‍ കുടുക്കാനാണ് ശ്രമമെന്നും എം‌എല്‍‌എമാരായ സി. കൃഷ്ണനും കെ.കെ നാരായണനും അറിയിച്ചു.

ഇന്നുരാവിലെ പത്തേകാലോടെയാണ്  ജില്ലാ പോലീസ് ആസ്ഥാനത്ത് എംഎല്‍എമാര്‍ എത്തിയത്. അന്വേഷണ ഉദ്യോഗസ്ഥനായ തളിപ്പറമ്പ് ഡിവൈഎസ്‌പി കെ.എസ് സുദര്‍ശന്റെ നേതൃത്വത്തില്‍ എംഎല്‍എമാരെ ചോദ്യം ചെയ്തു. കഴിഞ്ഞ ഒക്ടോബര്‍ 27നാണ് കണ്ണൂരില്‍ മുഖ്യമന്ത്രി ഉമ്മന്‍ചാണ്ടിക്കു നേരെ കല്ലേറുണ്ടായത്. സംസ്ഥാന പോലീസ് കായിക മേളയുടെ സമാപന ചടങ്ങില്‍ പങ്കെടുക്കാനെത്തിയ മുഖ്യമന്ത്രിയെ സോളാര്‍ സമരത്തിന്റെ പേരില്‍ പ്രതിഷേധിക്കാനെത്തിയ എല്‍ഡിഎഫ് പ്രവര്‍ത്തകര്‍ വധിക്കാന്‍ ശ്രമിച്ചുവെന്നാണ് കേസ്.

മുഖ്യമന്ത്രി അക്രമിക്കപ്പെട്ട സമയത്ത് കളക്ടറേറ്റ് പരിസരത്തുണ്ടായ പ്രതിഷേധ സമരങ്ങളില്‍ രണ്ടു എംഎല്‍എമാരുണ്ടായിരുന്നുവെന്ന വീഡിയോ ദൃശ്യമുളളതിനാലാണ് ഇരുവരെയും പ്രതിചേര്‍ത്തത്. നേരത്തെ ഏപ്രില്‍ 27ന് ഹാജരാകണമെന്ന് കാണിച്ച് പോലീസ് എം‌എല്‍‌എമാര്‍ക്ക് നോട്ടീസ് നല്‍കിയിരുന്നു. എന്നാല്‍ അന്നേ ദിവസം ഹാജരാകാന്‍ അസൗകര്യമുണ്ടെന്ന് എംഎല്‍എമാര്‍ രേഖാമൂലം മറുപടി നല്‍കിയിരുന്നു.  ആവശ്യമെങ്കില്‍ പിന്നൊരു ദിവസം ഹാജരാകാമെന്ന് കത്തില്‍ വ്യക്തമാക്കിയിരുന്നു.

എന്നാല്‍ കോടതിയില്‍ കുറ്റപത്രം സമര്‍പ്പിക്കുന്നതിനു മുമ്പ് എംഎല്‍എമാരുടെ മൊഴിയെടുക്കേണ്ടതുണ്ടെന്ന് അന്വേഷണ ഉദ്യോഗസ്ഥര്‍ വ്യക്തമാക്കുകയായിരുന്നു. ഇതേത്തുടര്‍ന്നാണ് എംഎല്‍എമാര്‍ ഇന്ന് എത്തിയത്.
    
</TEXT>
</DOC>