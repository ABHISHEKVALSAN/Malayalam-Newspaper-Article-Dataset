<DOC>
<DOCNO>114051900687.utf8</DOCNO>
<TEXT>


            ബേബി രാജിവയ്ക്കില്ല; വാര്‍ത്ത മാദ്ധ്യമ സൃഷ്ടിയെന്ന് കോടിയേരി    

Monday 19 May 2014 4:35 pm IST

തിരുവനന്തപുരം: ലോക്‌സഭാ തെരഞ്ഞെടുപ്പില്‍ കൊല്ലത്ത് സംഭവിച്ച തോല്‍വിയുടെ പശ്ചാത്തലത്തില്‍ എം എ ബേബി എംഎല്‍എ സ്ഥാനം രാജിവെയ്ക്കില്ലെന്ന് പ്രതിപക്ഷ ഉപനേതാവും സി.പി.എം പോളിറ്റ്ബ്യൂറോ അംഗവുമായ കോടിയേരി ബാലകൃഷ്ണന്‍. ബേബി രാജി വയ്ക്കുമെന്ന വാര്‍ത്ത മാദ്ധ്യമങ്ങളുടെ സൃഷ്ടിയാണെന്നും അദ്ദേഹം മാദ്ധ്യമങ്ങളോട് പറഞ്ഞു.

ബേബി രാജി സന്നദ്ധത അറിയിച്ചിട്ടില്ലെന്നും രാജി നാടകങ്ങള്‍ സിപിഐഎമ്മിന്റെ ശൈലി അല്ലെന്നും തോല്‍വി സൂക്ഷ്മമായി പരിശോധിക്കുമെന്നും കോടിയേരി പറഞ്ഞു. മോദി അധികാരത്തില്‍ എത്തുന്നത് തടയുന്നതിന് വേണ്ടി ന്യൂനപക്ഷങ്ങള്‍ കോണ്‍ഗ്രസിന് വോട്ടു ചെയ്തതാണ് കേരളത്തില്‍ യുഡിഎഫിന് ഗുണമായത്. കേരളത്തിലെ യുഡിഎഫിന്റെ വിജയം മുസ്‌ളീംലീഗിന്റേയും കേരളാ കോണ്‍ഗ്രസിന്റേയുമാണ്. അതില്ലായിരുന്നെങ്കില്‍ എന്താകുമായിരുന്നു കോണ്‍ഗ്രസിന്റെ സ്ഥിതി. രാഹുല്‍ ഗാന്ധിയുടെ കൈയിലെ കോണ്‍ഗ്രസ് കുരങ്ങന്റെ കൈയിലെ പൂമാല പോലെയാണ്. രാജ്യത്ത് ഇടതുപക്ഷ പ്രസ്ഥാനം വിപുലീകരിക്കുന്നതിന് സി.പി.എം മുന്‍കൈ എടുക്കുമെന്നും കോടിയേരി പറഞ്ഞു.

നേരത്തെ ലോക്‌സഭാ തെരഞ്ഞെടുപ്പില്‍ കുണ്ടറയില്‍ വോട്ടുകുറഞ്ഞ സാഹചര്യത്തില്‍ എംഎല്‍എ സ്ഥാനം രാജിവെക്കാന്‍ തയ്യാറാണെന്ന് എംഎ ബേബി കേന്ദ്രനേതൃത്വത്തെ അറിയിച്ചതായി വാര്‍ത്ത വന്നിരുന്നു. കൊല്ലം ലോക്‌സഭാ മണ്ഡത്തില്‍ യുഡിഎഫ് സ്ഥാനാര്‍ത്ഥി എന്‍കെ പ്രേമചന്ദ്രനോട് പരാജയപ്പെട്ടതിനെ തുടര്‍ന്ന് ബേബി രാജിവെക്കണമെന്ന് വിവിധ ഭാഗങ്ങളില്‍ നിന്നും ആവശ്യം ഉയര്‍ന്നിരുന്നു.എന്നാല്‍ രാജിവാര്‍ത്ത മാധ്യമസൃഷ്ടിയാണെന്നാണ് കോടിയേരി ഇപ്പോള്‍ പറയുന്നത്. എം എ ബേബിയുടെ മണ്ഡലമായ കുണ്ടറയില്‍ 6900ലധികം വോട്ടിന്റെ ഭൂരിപക്ഷമാണ് എന്‍കെ പ്രേമചന്ദ്രന് ലഭിച്ചത്. ഈ സാഹചര്യത്തില്‍ പോളിറ്റ്ബ്യൂറോയില്‍ ബേബി തന്റെ നിലപാട് വ്യക്തമാക്കിയതായാണ് സൂചന.

എന്നാല്‍ സംസ്ഥാന തലത്തില്‍ ഇക്കാര്യം ആദ്യം ചര്‍ച്ച ചെയ്യണമെന്നാണ് കേന്ദ്ര നേതൃത്വത്തിന്റെ നിലപാട്. കൊല്ലത്തെ തോല്‍വിയോടെ പി.കെ ഗുരുദാസനും എം.എ ബേബിയും രാജിവെക്കണമെന്നും ആര്‍എസ്പി സംസ്ഥാന സെക്രട്ടറി എ.എ അസീസ് ആേെവശ്യപ്പട്ടിരുന്നു. ആര്‍എസ്പിയുടെ എന്‍കെ പ്രേമചന്ദ്രനോട് 37000ത്തിലധികം വോട്ടുകള്‍ക്കാണ്് സിപിഎം പോളിറ്റ് ബ്യൂറോ അംഗം കൂടിയായ എംഎ ബേബി പരാജയപ്പെട്ടത്.
    
</TEXT>
</DOC>