<DOC>
<DOCNO>114030981907.utf8</DOCNO>
<TEXT>


           കോണ്‍ഗ്രസിന്റെ അംഗീകാരം റദ്ദാക്കണം: ബിജെപി    

Sunday 9 March 2014 10:03 pm IST

        ന്യൂദല്‍ഹി: ഗാന്ധിവധവുമായി ആര്‍എസ്‌എസിനെ ബന്ധപ്പെടുത്തി പ്രസ്താവന നടത്തിയ രാഹുല്‍ഗാന്ധി മാതൃകാ പെരുമാറ്റച്ചട്ടം ലംഘിച്ചിരിക്കുകയാണെന്ന്‌ ചൂണ്ടിക്കാട്ടി കോണ്‍ഗ്രസിന്റെ അംഗീകാരം റദ്ദാക്കണമെന്നാവശ്യപ്പെട്ട്‌ ബിജെപി തെരഞ്ഞെടുപ്പ്‌ കമ്മീഷന്‌ പരാതി നല്‍കി. തെരഞ്ഞെടുപ്പ്‌ മുന്‍നിര്‍ത്തി നിരന്തരം മാതൃകാ പെരുമാറ്റച്ചട്ടം ലംഘിച്ച്‌ വര്‍ഗീയവികാരം കുത്തിയിളക്കുകയാണ്‌ രാഹുല്‍ഗാന്ധിയും അദ്ദേഹത്തിന്റെ പാര്‍ട്ടിയുമെന്ന്‌ മുഖ്യതെരഞ്ഞെടുപ്പ്‌ കമ്മീഷണര്‍ വി.എസ്‌. സമ്പത്തിന്‌ നല്‍കിയ പരാതിയില്‍ ബിജെപി ചൂണ്ടിക്കാട്ടി. രാഹുല്‍ഗാന്ധിക്കെതിരെ ഉചിതമായ നടപടിയെടുക്കണമെന്നും ദേശീയപാര്‍ട്ടിയെന്ന കോണ്‍ഗ്രസിന്റെ അംഗീകാരം എത്രയും പെട്ടെന്ന്‌ റദ്ദാക്കണമെന്നും ബിജെപി വൈസ്‌ പ്രസിഡന്റ്‌ മുക്തര്‍ അബ്ബാസ്‌ നഖ്‌വി നല്‍കിയ പരാതിയില്‍ ആവശ്യപ്പെട്ടു.
    
</TEXT>
</DOC>