<DOC>
<DOCNO>114011267792.utf8</DOCNO>
<TEXT>


           പതിനേഴാം സ്വര്‍ഗത്തില്‍    

Sunday 12 January 2014 10:24 pm IST

റാഞ്ചി: ദേശീയ സ്കൂള്‍ അത്ലറ്റിക്‌ മീറ്റില്‍ വീണ്ടും കേരളത്തിനു കിരീടം. തുടര്‍ച്ചയായ 17-ാ‍ം തവണയാണ്‌ കേരളത്തിന്റെ ചുണക്കുട്ടികള്‍ ഓവറോള്‍ ചാമ്പ്യന്മാരാകുന്നത്‌. രണ്ട്‌ ദിവസത്തെ ദുരിതയാത്രക്കും കടുത്ത തണുപ്പിനോടും പോരടിച്ചാണ്‌ കൗമാര കായിക കേരളത്തിന്റെ നേട്ടം. 38 സ്വര്‍ണ്ണവും ഒപ്പം 28 വെള്ളിയും 17 വെങ്കലവും കേരളതാരങ്ങള്‍ സ്വന്തമാക്കി. 309 പോയിന്റാണ്‌ കേരളം വാരിക്കൂട്ടിയത്‌. 
അവസാന ദിവസമായ ഇന്നലെ നടന്ന 32 ഫൈനലുകളില്‍ 13 എണ്ണത്തിലും കേരളം ഒന്നാമതെത്തി. കഴിഞ്ഞ വര്‍ഷത്തെക്കാള്‍ കൂടുതല്‍ സ്വര്‍ണ്ണം നേടിയാണ്‌ കേരളം തങ്ങളുടെ ആധിപത്യം ഉറപ്പിച്ചത്‌. അവസാന സ്കൂള്‍ മീറ്റിനിറങ്ങിയ പാലക്കാട്‌ മുണ്ടൂര്‍ സ്കൂളിന്റെ പി.യു. ചിത്ര മത്സരിച്ച നാല്‌ ഇനങ്ങളിലും സ്വര്‍ണ്ണം കരസ്ഥമാക്കിയപ്പോള്‍ വി.വി. ജിഷ ട്രിപ്പിള്‍ ഉറപ്പിച്ചു. ആറ്‌ ദേശീയ റെക്കോര്‍ഡുകളും കേരളത്തിന്റെ അക്കൗണ്ടിലെത്തി. വി.പി. സുഹൈലും രുഗ്മ ഉദയനും ഇരട്ട സ്വര്‍ണ്ണവും തികച്ചു. ട്രാക്കിലും പിറ്റിലും നടത്തിയ മികച്ച പ്രകടനമാണ്‌ കേരളത്തിന്‌ ഇത്തവണയും കിരീടം സമ്മാനിച്ചത്‌. 11 സ്വര്‍ണം നേടിയ ഹരിയാനയാണ്‌ മീറ്റില്‍ രണ്ടാം സ്ഥാനത്തെത്തിയത്‌. സീനിയര്‍ വിഭാഗത്തില്‍ കേരളത്തിന്റെ പി.യു. ചിത്രയും ജിഷയും വ്യക്തിഗതചാമ്പ്യന്മാരായി.
യാത്രാദുരിതം പേറി റാഞ്ചിയിലെത്തിയ കേരളത്തിന്റെ കുട്ടികള്‍ അവിസ്മരണീയ പ്രകടനമാണ്‌ കാഴ്ചവെച്ചത്‌. ആദ്യദിവസം മുതല്‍ ട്രാക്കില്‍ ആധിപത്യം തുടര്‍ന്ന കേരളം ഒരിക്കല്‍പ്പോലും പിന്നോട്ടുപോയില്ല. എതിരാളികള്‍ക്ക്‌ എത്തിപ്പിടിക്കാവുന്നതിലും ഏറെ മുന്നിലായാണ്‌ കേരളം കുതിച്ചത്‌.
ഭാവിയില്‍ കേരള അത്ലറ്റിക്സിലെ മിന്നുംതാരമായ ചിത്രയുടെ അവസാന ദേശീയ സ്കൂള്‍ മീറ്റ്‌ എന്ന നിലയിലും റാഞ്ചി മേള ശ്രദ്ധേയമായി.
    
</TEXT>
</DOC>