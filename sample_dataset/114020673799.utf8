<DOC>
<DOCNO>114020673799.utf8</DOCNO>
<TEXT>


           ദല്‍ഹി മുന്‍മുഖ്യമന്ത്രി ഷീലാദീക്ഷിതിനെതിരെ അന്വേഷണം    

Thursday 6 February 2014 9:55 pm IST

ന്യൂദല്‍ഹി: കേമണ്‍വെല്‍ത്ത്‌ ഗെയിംസ്‌ അഴിമതിക്കേസില്‍ മുന്‍ ദല്‍ഹി മുഖ്യമന്ത്രി ഷീലാദീക്ഷിതിനെതിരെ ആം ആദ്മി പാര്‍ട്ടി സര്‍ക്കാര്‍ അന്വേഷണം പ്രഖ്യാപിച്ചു. ഗെയിംസിന്റെ ഭാഗമായി നടന്ന നിര്‍മ്മാണ പ്രവര്‍ത്തനങ്ങളിലെ അഴിമതി അന്വേഷിക്കാനാണ്‌ പുതുതായി രൂപീകരിച്ച അഴിമതി വിരുദ്ധ വിഭാഗത്തിന്‌ സര്‍ക്കാര്‍ നിര്‍ദ്ദേശം നല്‍കിയത്‌. 
തെരുവു വിളക്കുകള്‍ വാങ്ങിയതിലെ ക്രമക്കേടുകള്‍ വഴി 80 കോടി രൂപയുടെ നഷ്ടമുണ്ടായെന്ന അന്വേഷണ കമ്മീഷനുകളുടെ റിപ്പോര്‍ട്ടിന്റെ അടിസ്ഥാനത്തിലാണ്‌ ഷീലാദീക്ഷിതിനെ പ്രതിയാക്കി എഫ്‌ഐആര്‍ രജിസ്റ്റര്‍ ചെയ്യുന്നത്‌. എന്നാല്‍ ഷീലാദീക്ഷിതിനെ പ്രതിയാക്കുന്ന കാര്യം ഇതുവരെ സ്ഥിരീകരിച്ചിട്ടില്ല. 
അഴിമതിക്കേസുകള്‍ അന്വേഷിക്കുന്നതിനായി പുതിയതായി രൂപീകരിച്ച പ്രത്യേക സംഘത്തിനു കൈമാറുന്ന ആദ്യകേസാണിത്‌. കോമണ്‍വെല്‍ത്തുമായി ബന്ധപ്പെട്ട്‌ തെരുവു വിളക്കുകള്‍ വാങ്ങിയതില്‍ അഴിമതി നടന്നിട്ടുണ്ടെന്ന്‌ സിഎജിയും പ്രധാനമന്ത്രി നിയമിച്ച ഷിങ്ങ്ലു കമ്മറ്റിയും കണ്ടെത്തിയിരുന്നതാണ്‌. 
കോമണ്‍വെല്‍ത്തുമായി ബന്ധപ്പെട്ടു നടന്ന എല്ലാ അഴിമതികളും സര്‍ക്കാര്‍ പരിശോധിക്കുകയാണെന്നും എന്നാല്‍ ഏതെങ്കിലും വ്യക്തികള്‍ക്കെതിരായുള്ള അന്വേഷണമല്ല സര്‍ക്കാര്‍ ലക്ഷ്യമിടുന്നതെന്നും സംസ്ഥാന നിയമമന്ത്രി സോമനാഥ്ഭാരതി പറഞ്ഞു. 
എന്നാല്‍ ഷീലാദീക്ഷിതിനെതിരെയുള്ള ആം ആദ്മി പാര്‍ട്ടിയുടെ നീക്കം ദല്‍ഹി സര്‍ക്കാരിന്റെ പതനത്തിനുള്ള സാധ്യതകള്‍ കൂട്ടിയിട്ടുണ്ട്‌. എഎപി എംഎല്‍എ വിനോദ്കുമാര്‍ ബിന്നി പിന്തുണ പിന്‍വലിച്ചതോടെ കേവല ഭൂരിപക്ഷമെന്ന 36ലേക്ക്‌ ഒതുങ്ങിയ എഎപി-കോണ്‍ഗ്രസ്‌ സഖ്യത്തില്‍ നിന്നും കോണ്‍ഗ്രസിന്റെ എട്ട്‌ എംഎല്‍എമാര്‍ കൂടി വിട്ടുപോകുന്ന സാഹചര്യമാണ്‌ ഷീലാദീക്ഷിതിനെതിരായ നീക്കം സൃഷ്ടിച്ചിരിക്കുന്നത്‌. 
    
</TEXT>
</DOC>