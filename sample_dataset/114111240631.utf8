<DOC>
<DOCNO>114111240631.utf8</DOCNO>
<TEXT>


           കോണ്‍ഗ്രസ് ഒഴികെ ആരുടെയും പിന്തുണ സ്വീകരിക്കും: ബിജെപി    

Wednesday 12 November 2014 1:35 am IST

        ന്യൂദല്‍ഹി: മഹാരാഷ്ട്രയില്‍ കോണ്‍ഗ്രസ് ഒഴികെയുള്ള രാഷ്ട്രീയ കക്ഷികളുടെ പിന്തുണ തേടുമെന്ന് കേന്ദ്ര പാര്‍ലമെന്ററികാര്യ സഹമന്ത്രി രാജീവ് പ്രതാപ് റൂഡി പറഞ്ഞു. എന്‍സിപി ഉള്‍പ്പെടെയുള്ള കോണ്‍ഗ്രസ് ഇതര പാര്‍ട്ടികളുടെ പിന്തുണ സ്വീകരിക്കുന്നതില്‍ ബിജെപിക്ക് മുന്നില്‍ തടസ്സങ്ങളില്ലെന്നും റൂഡി പറഞ്ഞു. മുഖ്താര്‍ അബ്ബാസ് നഖ്‌വിക്കൊപ്പം പാര്‍ലമെന്ററി കാര്യവകുപ്പിന്റെ സഹമന്ത്രിസ്ഥാനം ഏറ്റെടുത്ത ശേഷം മാധ്യമപ്രവര്‍ത്തകരോട് സംസാരിക്കുകയായിരുന്നു രാജീവ് പ്രതാപ് റൂഡി. മഹാരാഷ്ട്രയുടെ തെരഞ്ഞെടുപ്പ് ചുമതല നിര്‍വഹിച്ചിരുന്ന പാര്‍ട്ടി ജനറല്‍ സെക്രട്ടറിയായിരുന്നു റൂഡി.

മഹാരാഷ്ട്ര സംസ്ഥാനത്തിന്റെ വികസനം ആഗ്രഹിക്കുന്ന ആര്‍ക്കും ബിജെപി സര്‍ക്കാരിനുള്ള പിന്തുണയുമായി കടന്നുവരാമെന്ന് റൂഡി പറഞ്ഞു. സംസ്ഥാനത്തിന്റെ നിലവിലെ സ്ഥിതിക്കു കാരണക്കാരായ കോണ്‍ഗ്രസിനോട് യാതൊരു തരത്തിലുമുള്ള യോജിപ്പ് സ്വീകരിക്കില്ല. ശിവസേന അവസാനം ബിജെപിക്കൊപ്പം ചേരുമെന്ന് പ്രതീക്ഷിക്കുന്നു. എന്‍സിപി നിലവില്‍ വളരെ നേരത്തെതന്നെ ബിജെപി സര്‍ക്കാരിനുള്ള നിരുപാധിക പിന്തുണ പ്രഖ്യാപിച്ചു കഴിഞ്ഞിട്ടുണ്ട്, റൂഡി പറഞ്ഞു.

കേന്ദ്രമന്ത്രിസഭയിലെ ശിവസേന പ്രതിനിധി അനന്ത് ഗീഥെ രാജിവെയ്ക്കുമെന്ന വാര്‍ത്തകള്‍ തള്ളിയ റൂഡി തെരഞ്ഞെടുപ്പിനു മുമ്പും അതിനു ശേഷവും ശിവസേനയെ സഖ്യകക്ഷിയാക്കണമെന്ന ആഗ്രഹമാണ് ബിജെപിക്കുള്ളതെന്നും കൂട്ടിച്ചേര്‍ത്തു.

മഹാരാഷ്ട്രയില്‍ പ്രതിപക്ഷ നേതാവിന്റെ സ്ഥാനം അനുവദിച്ചുകിട്ടണമെന്നാവശ്യപ്പെട്ട് ശിവസേന രംഗത്തെത്തിയതോടെ സഖ്യം എല്ലാഅര്‍ത്ഥത്തിലും വഴിപിരിയുന്നതിന്റെ പ്രതീതി സൃഷ്ടിച്ചെങ്കിലും കോണ്‍ഗ്രസിന് പ്രതിപക്ഷ നേതാവിന്റെ സ്ഥാനം ലഭിക്കാതിരിക്കുന്നതിനായാണ് ശിവസേന പ്രതിപക്ഷ സ്ഥാനം ആവശ്യപ്പെട്ടതെന്ന് ഉദ്ധവ് താക്കറെ വ്യക്തമാക്കി.

288 അംഗ നിയമസഭയില്‍ 121 അംഗങ്ങളുള്ള ബിജെപിക്കു പിന്നില്‍ 63 എംഎല്‍എമാരുള്ള ശിവസേനയും 42 സീറ്റുനേടിയ കോണ്‍ഗ്രസുമാണുള്ളത്. ശിവസേന ബിജെപി സഖ്യത്തിലെത്തിയില്ലെങ്കില്‍ പ്രതിപക്ഷ നേതൃസ്ഥാനം കൂടി ഇല്ലാതാകുമെന്ന ആശങ്ക സേനയുടെ നേതാക്കള്‍ക്കുണ്ട്. അതിനാലാണ് പ്രതിപക്ഷ നേതൃപദവി ലഭിക്കാന്‍ ശിവസേന ശ്രമിക്കുന്നത്. മഹാരാഷ്ട്രയില്‍ ഇന്നാണ് വിശ്വാസവോട്ടെുപ്പ് നടക്കുന്നത്.
    
</TEXT>
</DOC>