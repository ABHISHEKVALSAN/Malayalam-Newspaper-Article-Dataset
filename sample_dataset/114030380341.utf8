<DOC>
<DOCNO>114030380341.utf8</DOCNO>
<TEXT>


           രോഗി വീണു മരിച്ചു ; ആര്‍സിസി ഒരു ലക്ഷം നല്‍കണം    

Monday 3 March 2014 10:00 pm IST

        തിരുവനന്തപുരം: റീജിയണല്‍ കാന്‍സര്‍ സെന്ററിലെ ഹൈഡിപ്പെന്റന്‍സി യൂണിറ്റില്‍ ചികിത്സയിലിരിക്കെ വാര്‍ഡിനുള്ളിലെ ജനാലയില്‍ നിന്നും വിണുമരിച്ച സുരേന്ദ്രന്റെ ഭാര്യ അനിതയ്്ക്ക്‌ ആര്‍സിസി ഡയറക്ടര്‍ ഒരു ലക്ഷം രൂപ നഷ്ടപരിഹാരം നല്‍കണമെന്ന്‌ സംസ്ഥാന മനുഷ്യാവകാശ കമ്മീഷന്‍ അദ്ധ്യക്ഷന്‍ ജസ്റ്റിസ്‌ ജെ.ബി. കോശി ഉത്തരവിട്ടു.
മൂക്കന്നൂര്‍ ആഴകം സ്വദേശി സുരേന്ദ്രനാണ്‌ കഴിഞ്ഞ ആഗസ്റ്റ്‌ 18-ന്‌ ബോണ്‍ മാരോ കാന്‍സര്‍ രോഗത്തിന്‌ ചികിത്സയിലായിരിക്കെ വാര്‍ഡിലെ ജനാലയില്‍ നിന്ന്്്‌ വീണു മരിച്ചത്‌. സുരേന്ദ്രന്റെ മരണത്തില്‍ നിന്നും ആര്‍ സിസിക്ക്‌ ഒഴിഞ്ഞുമാറാനാവില്ലെന്ന്‌ കമ്മീഷന്‍ നിരീക്ഷിച്ചു. ചൂടുവെള്ളം ആവശ്യപ്പെട്ട്‌ ഡ്യൂട്ടി നേഴ്സിനെ ബോധപൂര്‍വ്വം ഒഴിവാക്കിയ ശേഷം സ്ലൈഡിംഗ്‌ ഗ്ലാസ്സ്‌ ഘടിപ്പിച്ച ജനലില്‍ നിന്നും സുരേന്ദ്രന്‍ ചാടിമരിക്കുകയായിരുന്നുവെന്ന്‌ ആര്‍സിസി കമ്മീഷനില്‍ സമര്‍പ്പിച്ച വിശദീകരണത്തില്‍ പറയുന്നു. സുരേന്ദ്രന്റേത്‌ ആത്മഹത്യയാണെന്ന്‌ പോലീസും പറഞ്ഞു.
എന്നാല്‍ ഹൈഡിപ്പന്റന്‍സി യൂണിറ്റില്‍ നിന്നും നേഴ്സ്‌ പുറത്തു പോയപ്പോള്‍ മറ്റൊരു ജീവനക്കാരന്റെ സാന്നിധ്യം ഉറപ്പുവരുത്തേണ്ടതായിരുന്നുവെന്ന്‌ ജസ്റ്റിസ്‌ ജെ. ബി. കോശി ഉത്തരവില്‍ പറഞ്ഞു. അപകടമരണം അല്ലെങ്കില്‍ തന്നെ ഐസിയുവില്‍ ചികിത്സയിലുള്ള രോഗി ആത്മഹത്യചെയ്താല്‍ ആശുപത്രി അധികൃതര്‍ക്ക്‌ ഒഴിഞ്ഞുമാറാനാവില്ലെന്നും ജസ്റ്റിസ്‌ ജെ.ബി. കോശി ഉത്തരവില്‍ ചൂണ്ടികാണിച്ചു. കാന്‍സര്‍ പോലുള്ള മാരകരോഗങ്ങളുളളവരില്‍ ആത്മഹത്യാപ്രവണത കൂടിയിരിക്കുമെന്ന്‌ അധികൃതര്‍ മനസ്സിലാക്കണമായിരുന്നുവെന്നും ഉത്തരവില്‍ പറയുന്നു.
ഹൈഡിപ്പന്റന്‍സി യൂണിറ്റില്‍ കിടക്കുന്ന രോഗികള്‍ക്ക്‌ രോഗകാരണം കൊണ്ടല്ലാതെ മരണമുണ്ടാകാതിരിക്കാന്‍ ആശുപത്രി അധികൃതര്‍ ശ്രദ്ധിക്കണമായിരുന്നു. എസ്‌. വേദാന്താചാര്യയും ഹൈവേസ്‌ ഡിപ്പാര്‍ട്ടുമെന്റ്‌ ഓഫ്‌ സൗത്ത്‌ ആര്‍ക്കോട്ടും തമ്മിലുള്ള കേസില്‍ സംഭവിക്കാന്‍ സാധ്യതയുള്ള അപകടങ്ങള്‍ അധികൃതര്‍ മുന്‍കൂട്ടി കണ്ട്‌ തടയണമെന്ന്‌ സുപ്രീംകോടതി വിധിച്ചിട്ടുള്ളതായി ജസ്റ്റിസ്‌ ജെ.ബി. കോശി ഉത്തരവില്‍ പറഞ്ഞു. ഒന്‍പതിലും രണ്ടിലും പഠിക്കുന്ന രണ്ട്‌ പെണ്‍മക്കളും ഭാര്യയും വൃദ്ധ മാതാപിതാക്കളും നിര്‍ദ്ധനനായ സുരേന്ദ്രന്റെ സംരക്ഷണയിലായിരുന്നു. തുക രണ്ട്‌ മാസത്തിനകം നല്‍കണമെന്ന്‌ ഉത്തരവില്‍ പറഞ്ഞു.
    
</TEXT>
</DOC>