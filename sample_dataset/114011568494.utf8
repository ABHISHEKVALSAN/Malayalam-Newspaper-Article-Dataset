<DOC>
<DOCNO>114011568494.utf8</DOCNO>
<TEXT>


           ബിജെപി തയ്യാറെടുപ്പു യോഗം നാളെ മുതല്‍    

Wednesday 15 January 2014 10:42 pm IST

ന്യൂദല്‍ഹി: തെരഞ്ഞെടുപ്പൊരു ക്കത്തിനായി ബിജപിയുടെ മൂന്നു ദിവസത്തെ സംഘടനായോഗം ദല്‍ഹിയില്‍ നാളെ തുടങ്ങും. ജനുവരി 17-ന്‌ പാര്‍ട്ടി ദേശീയ നിര്‍വാഹക സമിതിയോഗവും തുടര്‍ന്നുള്ള രണ്ടു ദിവസം ദേശീയ സമിതിയോഗവുമാണ്‌. എന്‍ഡിഎംസി കണ്‍വന്‍ഷന്‍ സെന്ററിലെ നിര്‍വാഹക സമിതിയിലും രാംലീലാ മൈതാനത്തു നടക്കുന്ന ദേശീയ സമിതി യോഗത്തിലും രാജ്യത്തിന്റെ വിവിധ ഭാഗങ്ങളില്‍നിന്നു തിരഞ്ഞെടുക്കപ്പെട്ട പതിനായിരം പ്രതിനിധികള്‍ പങ്കെടുക്കും. 
പൊതുതെരഞ്ഞെടുപ്പിലേക്കുള്ള കുതിപ്പില്‍ ദല്‍ഹിയില്‍ പാര്‍ട്ടിയുടെ സംഘടനാ ശക്തി പ്രകടനം കൂടിയാകും യോഗങ്ങള്‍. "സദ്ഭരണത്തിനുള്ള ദൗത്യം" ആസൂത്രണം ചെയ്ത്‌ അവതരിപ്പിക്കുന്നതിനുള്ള വേദിക്കുപുറമേ, പുതിയ ദല്‍ഹി സര്‍ക്കാരിന്റെ ആള്‍ ബഹളത്തിനു മുമ്പില്‍ അച്ചടക്കത്തിന്റെ ആള്‍ബലം കാണിക്കാനുള്ള അവസരം കൂടിയായി പാര്‍ട്ടി ഈ യോഗങ്ങളെ കാണുന്നുണ്ട്‌. 17-ന്‌ കാലത്ത്‌ 11 മണിക്കു തുടങ്ങി 19-ന്‌ വൈകിട്ട്‌ സമാപിക്കുന്ന രീതിയിലാണ്‌ യോഗങ്ങള്‍ ആസൂത്രണം ചെയ്തിരിക്കുന്നത്‌.
പാര്‍ട്ടിയുടെ ദേശീയ ഭാരവാഹികള്‍, നിര്‍വാഹക സമിതിയംഗങ്ങള്‍ എന്നിവര്‍ക്കു പുറമേ വിവിധ മോര്‍ച്ചകളുടെ ഭാരവാഹികള്‍, സെല്ലുകളുടെ ദേശീയ കണ്‍വീനര്‍മാര്‍-സഹ കണ്‍വീനര്‍മാര്‍, എംപിമാര്‍, എംഎല്‍എമാര്‍, സംസ്ഥാന ഭാരവാഹികള്‍, മോര്‍ച്ച സംസ്ഥാന അദ്ധ്യക്ഷന്മാര്‍, സെക്രട്ടറിമാര്‍, മേയര്‍മാര്‍, ഡെപ്യൂട്ടി മേയര്‍മാര്‍, ജില്ലാ പഞ്ചായത്ത്‌ അദ്ധ്യക്ഷന്മാര്‍ തുടങ്ങിയവരും ഈ ദേശീയ സമിതി യോഗത്തില്‍ പങ്കെടുക്കും.
പാര്‍ട്ടി അദ്ധ്യക്ഷന്‍ രാജ്നാഥ്‌ സിംഗ്‌ ഉദ്ഘാടനം ചെയ്യുന്ന യോഗത്തില്‍ പാര്‍ട്ടിയുടെ മുതിര്‍ന്ന നേതാക്കളായ എല്‍.കെ.അദ്വാനി, പ്രതിപക്ഷ നേതാക്കളായ സുഷമാ സ്വരാജ്‌, അരുണ്‍ ജെയ്റ്റ്ലി, എം.എം.ജോഷി, വെങ്കയ്യാ നായിഡു, നിതിന്‍ ഗഡ്കരി, മുഖ്യമന്ത്രിമാരായ ചൗഹാന്‍, വസുന്ധര രാജെ, രമണ്‍സിംഗ്‌, മനോഹര്‍ പരീഖര്‍ തുടങ്ങിയവരും പങ്കെടുക്കും. 
ജനാഭിലാഷം നരേന്ദ്രമോദിയുടെ നേതൃത്വത്തില്‍ ബിജെപി അധികാരത്തില്‍ വരണമെന്നാണ്‌. അതിനു സന്നദ്ധമായ പാര്‍ട്ടിയെ കൂടുതല്‍ കരുത്തുറ്റതാക്കാനാണ്‌ ഈ സമ്മേളനങ്ങളെളെന്നു പാര്‍ട്ടി ദേശീയ ഉപാദ്ധ്യക്ഷന്‍ മുഖ്താര്‍ അബ്ബാസ്‌ നഖ്‌വി പറഞ്ഞു. അതിനുള്ള തന്ത്രങ്ങള്‍ മെനയാനും അതിനു ബിജെപി സന്നദ്ധമാണെന്നു ജനങ്ങളെ ബോധ്യപ്പെടുത്താനുമുള്ളതാകും പാര്‍ട്ടിയുടെ ഈ സമ്മേളനം.
    
</TEXT>
</DOC>