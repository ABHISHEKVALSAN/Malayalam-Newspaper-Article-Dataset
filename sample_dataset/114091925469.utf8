<DOC>
<DOCNO>114091925469.utf8</DOCNO>
<TEXT>


           അകാലത്തില്‍ മറഞ്ഞ മഹാപ്രതിഭ    

Friday 19 September 2014 9:15 pm IST

        കഠിനമായ ഉപാസന ഒരു കലാകാരനെ എത്രത്തോളം ഉയരത്തില്‍ എത്തിക്കുമെന്നതിന്റെ പ്രത്യക്ഷ ഉദാഹരണമാണ് യു.ശ്രീനിവാസന്‍.

ദൈവം പ്രത്യേകമായി നല്‍കുന്ന ഒരു വരദാനമാണ് കല. അതില്‍ തന്നെ പ്രത്യേകമാണ് സംഗീതം. ഗുരുവില്‍ നിന്ന് ഹൃദിസ്ഥമാക്കുന്ന വിദ്യയെ എത്രത്തോളം ഉന്നതിയിലെത്തിക്കാമെന്നു ചിന്തിക്കുന്നത് ഉപാസകനാണ്. അതാണ് കലോപാസന. കഠിന പ്രയത്‌നവും ആത്മസമര്‍പ്പണവും ഭക്തിയും എത്രത്തോളം ആഴത്തിലാണോ അത്രയും ഉന്നതിയുണ്ടാകുമെന്ന സത്യം പുതു തലമുറയിലെ കലാകാരന്‍മാര്‍ക്കും കലോപാസകര്‍ക്കും അനായാസം മനസ്സിലാക്കാന്‍ വഴിയൊരുക്കിയ പ്രതിഭയാണ് യു. ശ്രീനിവാസന്‍.

ഇരുളും വെളിച്ചവും വേര്‍തിരിച്ചറിയാന്‍ തുടങ്ങിയ പ്രായം മുതല്‍ സംഗീതമെന്ന കടലില്‍ മുങ്ങി രത്‌നങ്ങള്‍ തപ്പിയെടുത്ത് അതിന്റെ പ്രഭ ലോകം മുഴുവന്‍ പടര്‍ത്തിയ ഒരദ്ഭുത പിറവിയായിരുന്നു അദ്ദേഹം. കഠിന പ്രയത്‌നത്തിലൂടെ ലഭിച്ച വിദ്യ എന്നതിലുപരി ആ വിദ്യ കൈകാര്യം ചെയ്യാന്‍ തെരഞ്ഞെടുത്ത വാദ്യം ഇന്നോളം മറ്റാരും ശാസ്ത്രീയ സംഗീത ലോകത്ത് പ്രയോഗിച്ചിട്ടില്ല എന്നതാണ് ആ മഹാനായ കലാകാരന് ലഭിച്ച ഏറ്റവും വലിയ ഭാഗ്യം. അതുകൊണ്ട് തന്നെ വാദ്യത്തിന്റെ ശബ്ദമാധുരി ആ കലാകാരന്റെ മാസ്മരിക വിരലുകളില്‍ അദ്ഭുതാവഹമായ, ഹൃദ്യമായ ആനന്ദാനുഭൂതി പകരുന്ന നാദങ്ങള്‍ കാഴ്ചവെച്ചു.

ലോകമെമ്പാടും, നന്നേ ചെറുപ്പത്തില്‍ തന്നെ അംഗീകരിക്കപ്പെട്ട ആരാധ്യനായ കലോപാസകന്‍ ആകാന്‍ കഴിഞ്ഞു. സകല കലാപ്രേമികളുടേയും കലാകാരന്‍മാരുടേയും ഒപ്പം എളിയ കലാകാരനായ ഞാനും ദു:ഖിക്കുന്നു. ആടിത്തീരുംമുമ്പേ അരങ്ങൊഴിഞ്ഞ ആ വലിയ കലാകാരന്റെ ആത്മാവിന് ശാന്തി നേരുന്നു.

ബി . ശശികുമാര്‍

</TEXT>
</DOC>