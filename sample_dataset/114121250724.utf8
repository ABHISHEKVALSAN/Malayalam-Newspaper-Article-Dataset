<DOC>
<DOCNO>114121250724.utf8</DOCNO>
<TEXT>


           ഉമ്മന്‍ചാണ്ടിക്ക് മന്‍മോഹന്‍ സിങിന്റെ ഗതിയാകും, ജനം വലിച്ചെറിയും: വി. മുരളീധരന്‍    

Friday 12 December 2014 10:33 pm IST

        തിരുവനന്തപുരം: ഉമ്മന്‍ചാണ്ടിക്ക് മന്‍മോഹന്‍ സിങ് സര്‍ക്കാരിന്റെ ഗതികേടുണ്ടാകുമെന്ന് വി. മുരളീധരന്‍. ബാര്‍ കോഴ വാങ്ങിയ കെ.എം മാണിയെ മന്ത്രിസഭയില്‍ നിന്നു പുറത്താക്കണമെന്നും, ഗണേശ്കുമാറിന്റെ ആരോപണങ്ങള്‍ അന്വേഷിക്കണമെന്നുമാവശ്യപ്പെട്ട് ബിജെപി നടത്തിയ നിയമസഭാ മാര്‍ച്ച് ഉദ്ഘാടനം ചെയ്തു സംസാരിക്കുകയായിരുന്നു അദ്ദേഹം.

പത്തുകൊല്ലം ഭാരതം ഭരിച്ച് നശിപ്പിച്ച കോണ്‍ഗ്രസിനെയും മന്‍മോഹന്‍ സിങിനേയും ജനം വലിച്ചെറിഞ്ഞു. കേരളത്തിലും അതു തന്നെ സംഭവിക്കും. അഴിമതിയില്‍ മുങ്ങിക്കുളിച്ച മന്ത്രിസഭയേയും ഉമ്മന്‍ചാണ്ടിയേയും ജനം വലിച്ചെറിയും. ശിക്ഷിക്കാന്‍ ജനം തയ്യാറായിക്കഴിഞ്ഞു. അവര്‍ കാത്തിരിക്കുകയാണ്. ഉമ്മന്‍ചാണ്ടിയുടെ ഭരണനാളുകള്‍ എണ്ണപ്പെട്ടെന്നും അദ്ദേഹം പറഞ്ഞു.

മന്ത്രിസഭയിലെ ഒരു മന്ത്രി നേരിച്ച് കൈക്കൂലി വീങ്ങിയെന്ന ആരോപണത്തിന്‍മേല്‍ വിജിലന്‍സ് കേസെടുത്തിട്ടും ആ മന്ത്രിക്കെതിരെ ഒരു നടപടിയും എടുക്കാതിരിക്കുകയാണ് മുഖ്യമന്ത്രി. പ്രഥമദൃഷ്ട്യ തെളിവുണ്ടെന്ന് മന്ത്രിസഭയുടെ നിയന്ത്രണത്തിലുള്ള വിജിലന്‍സ് കണ്ടെത്തിയതിന്റെ അടിസ്ഥാനത്തിലാണ് കേസെടുത്തത്. എന്നിട്ടും, നാണമില്ലാതെ മന്ത്രിസ്ഥാനത്ത് തുടരുകയാണ് കെ.എം. മാണി. മന്ത്രിസഭയിലെ മറ്റുള്ള മന്ത്രിമാരുടെ പേരിലും അഴിമതിക്കേസുകള്‍ ഉണ്ടായിട്ടും രാജിവെച്ചിട്ടില്ലെന്ന മുട്ടാന്യായമാണ് ഇപ്പോഴും നിരത്തിക്കൊണ്ടിരിക്കുന്നത്.

മാണി രാജിവെയ്‌ക്കേണ്ടതില്ലെന്നാണ് കൂടെയുള്ളവര്‍ പറയുന്നത്. ഇത് അവര്‍ നടത്തിയിട്ടുള്ള അഴിമതികള്‍ മൂടിവെയ്ക്കാന്‍ വേണ്ടി മാത്രമാണ്. ഭാരതത്തിന് സ്വാതന്ത്ര്യം നേടിത്തന്ന പാര്‍ട്ടിയുടെ നേതാവാണ് മുഖ്യമന്ത്രി. ഗാന്ധിജിയുടെ പാരമ്പര്യമുള്ള പാര്‍ട്ടിയുടെ നേതാവ്. എന്നിട്ടും അഴിമതിക്കാരെ പരസ്യമായി സംരക്ഷിക്കുന്ന നിലപാടാണെടുക്കുന്നതെന്നു മാത്രം. ഇതാണോ പാരമ്പര്യം. സ്വന്തം മുന്നണിയിലെ എംഎല്‍എ തന്നെ മന്ത്രിസഭയിലെ മറ്റൊരു മന്ത്രിക്കെതിരെ ഗുരുതരമായ ആരോപണങ്ങള്‍ ഉന്നയിച്ചിട്ടുണ്ട്. ഇതിനെ കുറിച്ച് അന്വേഷിക്കണം.

മരാമത്ത് വകുപ്പിലെ മൂന്ന് ഉദ്യോഗസ്ഥര്‍ നടത്തിയ അഴിമതിയാണെന്നാണ് പറയുന്നത്. ഉദ്യോഗസ്ഥരല്ല കേരളം ഭരിക്കുന്നത്. ജനപ്രതിനിധികളാണ്. അവര്‍ക്കു മുകളിലൂടെ കാര്യങ്ങള്‍ നടപ്പാക്കാന്‍ ഉദ്യോഗസ്ഥരെ അഴിച്ചുവിടുന്ന മന്ത്രിമാര്‍ക്കെതിരെ നടപടി എടുക്കണം. ഉത്തരവാദിത്വത്തില്‍ നിന്ന് ഒഴിഞ്ഞുമാറാന്‍ കഴിയില്ല. ടി.ഒ. സൂരജിനെതിരായി നടക്കുന്ന അന്വേഷണത്തെ കുറിച്ച് ഇപ്പോള്‍ സര്‍ക്കാര്‍ ഒന്നും പറയുന്നില്ല.

ആരാണ് അവരെ സംരക്ഷിക്കുന്നത്. പ്രതിപക്ഷം നിയമസഭയിക്കുള്ളില്‍ സമരം നടത്തുന്നതല്ലാതെ പുറത്തേക്കു വരുന്നില്ല. നിയമസഭക്കുള്ളില്‍ അവര്‍ നടത്തുന്നത് ചട്ടപ്പടി സമരം മാത്രം. ഉമ്മന്‍ചാണ്ടിയെ സംരക്ഷിക്കുന്ന സമരങ്ങളാണവ. നഴ്‌സ് റാങ്ക് ഹോള്‍ഡേഴ്‌സ് അസോസിയേഷന്റെ സമരം പോലും തള്ളിക്കളഞ്ഞവരാണ് ഇടതുപക്ഷക്കാര്‍. ഒടുവില്‍ യുവമോര്‍ച്ച അവരുടെ സമരം ഏറ്റെടുത്തു.

ഇടതുപക്ഷം ഇപ്പോള്‍ കോണ്‍ഗ്രസ്സിന്റെ ബി ടീമായാണ് പ്രവര്‍ത്തിക്കുന്നത്. ബിജെപി നടത്തുന്ന സമരം കേരളത്തിലെ ജനങ്ങള്‍ക്കു വേണ്ടിയാണ്. അഴിമതിക്കാരെ സംരക്ഷിക്കുകയും സ്വന്തം അഴിമതി മറച്ചു വെയ്ക്കുകയും ചെയ്യുന്ന ഉമ്മന്‍ചാണ്ടിക്കെതിരെയാണീ സമരം. വരാനിരിക്കുന്ന സമരങ്ങളെല്ലാം ജനകീയ സമരങ്ങളായിരിക്കും. ആ സമരങ്ങള്‍ക്കു മുന്നില്‍ മന്ത്രിസഭയിലെ അഴിമതി വീരന്‍മാര്‍ക്കോ നിഷ്‌ക്രിയ പ്രതിപക്ഷത്തിനോ പിടിച്ചു നില്‍ക്കാനാവില്ലെന്നും മുരളീധരന്‍ പറഞ്ഞു.
    
</TEXT>
</DOC>