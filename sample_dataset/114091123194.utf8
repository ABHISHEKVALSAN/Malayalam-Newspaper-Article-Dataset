<DOC>
<DOCNO>114091123194.utf8</DOCNO>
<TEXT>


           കാമറ നല്‍കിയില്ല വാഹന പരിശോധന വീഡിയോയില്‍ പകര്‍ത്തണമെന്ന ആഭ്യന്തരവകുപ്പിന്റെ നിര്‍ദ്ദേശം കടലാസില്‍     

Thursday 11 September 2014 8:28 pm IST

        തൊടുപുഴ: പോലീസ് സേനയിലെ അഴിമതി കുറക്കുന്നതിനായി വാഹനങ്ങള്‍ പരിശോധിക്കുമ്പോള്‍ കാമറയില്‍ ദൃശ്യങ്ങള്‍ പകര്‍ത്തണമെന്ന ആഭ്യന്തരവകുപ്പിന്റെ നിര്‍ദ്ദേശം നടപ്പായില്ല. 2014 ജൂണിലാണ് ആഭ്യന്തരവകുപ്പിന്റെ നിര്‍ദ്ദേശത്തെത്തുടര്‍ന്ന് സംസ്ഥാന പോലീസ് ചീഫ് ഇത് സംബന്ധിച്ച് സര്‍ക്കുലര്‍ പുറത്തിറക്കിയത്.

ഈ ഉത്തരവ് കര്‍ശനമായി പാലിക്കുന്നുണ്ടോയെന്ന് അതാത് ജില്ലാ പോലീസ് ചീഫുമാര്‍ പരിശോധിക്കണമെന്നും പറഞ്ഞിരുന്നു. വാഹനങ്ങള്‍ പരിശോധിക്കുന്നതിന്റെ രേഖകള്‍ ഒരു മാസം സ്റ്റേഷനില്‍ സൂക്ഷിക്കണം. ഉത്തരവ് പുറത്തിറങ്ങിയതിന് ശേഷം വീഡിയോയില്‍ പകര്‍ത്താതെ വാഹന പരിശോധന നടത്തുന്ന ഉദ്ദ്യോഗസ്ഥര്‍ക്കെതിരെ വകുപ്പുതല നടപടികള്‍ സ്വീകരിക്കുമെന്നും പോലീസ് ചീഫ് മുന്നറിയിപ്പ് നല്‍കിയിരുന്നു. എന്നാല്‍ ഈ നിര്‍ദ്ദേശം വന്ന് രണ്ട് മാസം കഴിഞ്ഞിട്ടും ഉത്തരവ് നടപ്പായിട്ടില്ല. ഇതേക്കുറിച്ച് ജന്മഭൂമി നടത്തിയ അന്വേഷണത്തില്‍ പരിശോധനകള്‍ക്കായി ഒരു പോലീസ് സ്റ്റേഷനിലും കാമറ ലഭിച്ചിട്ടില്ലെന്ന വിവരമാണ് ലഭിച്ചത്.

ഫോട്ടോയെടുക്കുന്നതിനും വീഡിയോ എടുക്കുന്നതിനും ഉതകുന്ന കാമറ വാങ്ങണമെങ്കില്‍ പതിനായിരത്തോളം രൂപ വേണം. സംസ്ഥാനത്തെ എല്ലാ പോലീസ് സ്റ്റേഷനുകളിലും ഇതേ രീതിയില്‍ കാമറ വാങ്ങണമെങ്കില്‍ കോടിക്കണക്കിന് രൂപ വേണം. കടക്കെണിയില്‍ നട്ടം തിരിയുന്ന സംസ്ഥാന സര്‍ക്കാര്‍ ഇതിനായി പണം അനുവദിക്കുമോയെന്ന് കാത്തിരുന്ന് കാണണം. സര്‍ക്കാര്‍ കാമറക്കായി പണം മുടക്കിയില്ലെങ്കില്‍ സ്റ്റേഷന്‍ ഓഫീസര്‍മാര്‍ സ്ഥലത്തെ പ്രധാനികളെക്കൊണ്ട് അഴിമതി തടയുന്നതിനുള്ള കാമറ സ്‌പോണ്‍സര്‍ ചെയ്യിക്കണം. ഒരു വിഭാഗം ഉദ്യോഗസ്ഥര്‍ ഇതിന് തയ്യാറാകാത്തതിനാലാണ് ഡിജിപിയുടെ നിര്‍ദ്ദേശം കടലാസില്‍ ഉറങ്ങുന്നത്.

സംഗീത് രവീന്ദ്രന്‍

</TEXT>
</DOC>