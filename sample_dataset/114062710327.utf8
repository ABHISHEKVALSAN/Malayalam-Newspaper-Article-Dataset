<DOC>
<DOCNO>114062710327.utf8</DOCNO>
<TEXT>


           കാസര്‍കോട്ട്‌ ബിഎംഎസ്‌ പ്രവര്‍ത്തകന്‍ വെട്ടേറ്റ്‌ മരിച്ചു    

Friday 27 June 2014 10:08 am IST

ബളാംതോട്‌ (കാസര്‍കോട്‌): പനത്തടി പഞ്ചായത്തിലെ ബളാംതോട്‌ ചാമുണ്ഡിക്കുന്നില്‍ ബിഎംഎസ്‌ പ്രവര്‍ത്തകന്‍ വെട്ടേറ്റ്‌ മരിച്ചു. ഓട്ടോ ഡ്രൈവറായ ചാമുണ്ഡിക്കുന്ന്‌ സ്വദേശി അരുണ്‍ മോഹന്‍ (25)ആണ്‌ മരിച്ചത്‌. നെഞ്ചത്ത്‌ ഗുരുതരമായി വെട്ടേറ്റ സുഹൃത്ത്‌ ചാമുണ്ഡിക്കുന്ന്‌ സ്വദേശി ബിജുവിനെ (39) മംഗലാപുരം സ്വകാര്യ ആശുപത്രിയില്‍ പ്രവേശിപ്പിച്ചു. ബിഎംഎസ്‌ കാസര്‍കോട്‌ ജില്ലാ ജോയിന്റ്‌ സെക്രട്ടറി കെ.എസ്‌. മോഹനന്റെയും ശോഭനയുടെയും മകനാണ്‌ അരുണ്‍. സംഭവത്തില്‍ ചാമുണ്ഡിക്കുന്നിലെ ജോസിനെ പോലീസ്‌ കസ്റ്റഡിയിലെടുത്തു. ഇയാള്‍ മദ്യലഹരിയിലായിരുന്നു.

ബുധനാഴ്ച രാത്രി 11 മണിയോടെയായിരുന്നു സംഭവം. ചാമുണ്ഡിക്കുന്നിനടുത്ത്‌ വാതില്‍മാടിയിലെ വീട്ടില്‍ ശവസംസ്കാര ചടങ്ങില്‍ സംബന്ധിച്ച്‌ സുഹൃത്തുക്കളായ ബിജു, അജയന്‍ എന്നിവരോടൊപ്പം ഓട്ടോയില്‍ തിരിച്ചുവരികയായിരുന്നു അരുണ്‍. ശിവഗിരിയിലുള്ള വീട്ടില്‍ വിടണമെന്ന്‌ ആവശ്യപ്പെട്ട്‌ ജോസ്‌ ഓട്ടോയില്‍ കയറാന്‍ ശ്രമിച്ചു. എന്നാല്‍ തങ്ങള്‍ ആ വഴിക്കല്ല പോകുന്നതെന്ന്‌ പറഞ്ഞ്‌ ഇവര്‍ തമ്മില്‍ വാക്കേറ്റമുണ്ടായി. തുടര്‍ന്ന്‌ മദ്യലഹരിയിലായിരുന്ന ജോസ്‌ ഓട്ടോ എത്തുന്നതിന്‌ മുമ്പ്‌ ബൈക്കില്‍ ചാമുണ്ഡിക്കുന്ന്‌ ടൗണിലെത്തി തന്റെ കോഴിക്കടയില്‍ നിന്നും കത്തിയെടുത്ത്‌ ഓട്ടോറിക്ഷ തടഞ്ഞുനിര്‍ത്തി അരുണിനെയും കൂട്ടുകാരെയും വെട്ടുകയായിരുന്നു. 

അരുണിനും ബിജുവിനും വെട്ടേറ്റു. ഇവര്‍ പ്രാണരക്ഷാര്‍ത്ഥം ഓടുകയും ചെയ്തു. അജയനാണ്‌ സംഭവം നാട്ടുകാരെ അറിയിച്ചത്‌. തുടര്‍ന്ന്‌ മുക്കാല്‍ മണിക്കൂറോളം നടത്തിയ അന്വേഷണത്തിലാണ്‌ ചോരവാര്‍ന്ന നിലയില്‍ ടൗണിനടുത്ത്‌ അരുണിനെ കണ്ടെത്തിയത്‌. ഇരുവരെയും മാവുങ്കാലിലെ സ്വകാര്യ ആശുപത്രിയിലെത്തിച്ചെങ്കിലും അരുണ്‍ മോഹന്‍ മരണപ്പെടുകയായിരുന്നു. സംഭവത്തില്‍ പ്രതിഷേധിച്ച്‌ ബിജെപി പനത്തടി, കുറ്റിക്കോല്‍ പഞ്ചായത്തുകളില്‍ രാവിലെ 6 മുതല്‍ വൈകുന്നേരം 6 വരെ ഹര്‍ത്താലാചരിച്ചു. മൈസൂരില്‍ എഞ്ചിനീയറിംഗ്‌ വിദ്യാര്‍ത്ഥിയായ വരുണ്‍ മോഹന്‍ സഹോദരനാണ്‌.

    
</TEXT>
</DOC>