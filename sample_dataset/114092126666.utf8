<DOC>
<DOCNO>114092126666.utf8</DOCNO>
<TEXT>


           ഭാരതത്തിലേക്ക് എത്തിയത്  ഒരുലക്ഷം കിലോ ഗ്വാട്ടിമാല ഏലം    

Sunday 21 September 2014 11:47 pm IST

        തൊടുപുഴ: ഗ്വാട്ടിമാലയില്‍ നിന്നും ഭാരതത്തിലേക്ക് ഈ സീസണില്‍ എത്തിയത് ഒരു ലക്ഷം കിലോ ഏലം. ഏലം കള്ളക്കടത്തിന് പിന്നില്‍ പ്രവര്‍ത്തിക്കുന്നത് ഇടുക്കി തൂക്കുപാലം സ്വദേശിയായ മലഞ്ചരക്ക് വ്യാപാരി. ലോകത്തെല്ലായിടത്തും ഡിമാന്റുള്ള ഇടുക്കിയിലെ ഏലത്തിനൊപ്പം ഗ്വാട്ടിമാല ഏലവും കൂട്ടിക്കലര്‍ത്തി ലേല കേന്ദ്രങ്ങളില്‍ വ്യാപാരം ആരംഭിച്ചതോടെ ഏലത്തിന്റെ വില കുത്തിനെയിടിഞ്ഞു.

ഇടുക്കില്‍ ഒരുമാസം മുന്‍പുവരെ ഒരു കിലോ ഏലത്തിന് ആയിരം രൂപ വിലയുണ്ടായിരുന്നു. ഗുണനിലവാരമില്ലാത്ത ഗ്വാട്ടിമാല ഏലം വിപണിയിലെത്തിയതോടെ വില 300 രൂപ ഇടിഞ്ഞ് എഴുനൂറിലെത്തി.

ഇടുക്കി ജില്ലയില്‍ നാലും തമിഴ്‌നാട്ടില്‍ രണ്ടും ലേല കേന്ദ്രങ്ങളാണുള്ളത്. ഏലം ലേല കേന്ദ്രത്തില്‍ കഴിഞ്ഞ ദിവസം വണ്ടന്‍മേട്ടിലെ ഏല കേന്ദ്രത്തിലേയ്ക്ക് എണ്ണൂറ് കിലോ ഏലമാണ് എത്തിയത്. ഇത് വിവാദമായിരിക്കുകയാണ്.

ഗ്വാട്ടിമാലയില്‍ നിന്നുള്ള ഏലം കേരളത്തിലെത്തിക്കുന്നത് തടയാന്‍ സംസ്ഥാന സര്‍ക്കാര്‍ ഒരു നടപടിയും സ്വീകരിച്ചിട്ടില്ല. ഉദ്യോഗസ്ഥര്‍ക്കും രാഷ്ട്രീയക്കാര്‍ക്കും ലക്ഷങ്ങള്‍ കൈമടക്ക് നല്‍കിയാണ് ഗ്വാട്ടിമാല ഏലം വിപണിയിലെത്തുന്നത്.

</TEXT>
</DOC>