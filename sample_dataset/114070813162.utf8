<DOC>
<DOCNO>114070813162.utf8</DOCNO>
<TEXT>


           ട്രെയിനുകളില്‍ ഇനി ഓട്ടോമാറ്റിക് ഡോറുകളും വേക്ക് അപ് അലര്‍ട്ടും     

Tuesday 8 July 2014 2:34 pm IST

ന്യൂദല്‍ഹി: അപകടം കുറയ്ക്കുന്നതിന്റെ ഭാഗമായി ട്രെയിനുകളില്‍ ഓട്ടോമാറ്റിക് ഡോറുകള്‍ ഘടിപ്പിക്കും. ട്രെയിന്‍ നീങ്ങിത്തുടങ്ങുമ്പോഴെ സ്വയം അടയുന്നവയായിരിക്കും ഈ ഡോറുകള്‍.  പുലര്‍ച്ചെ ഇറങ്ങേണ്ട സ്റ്റേഷനെത്തുമ്പോള്‍ യാത്രക്കാരന്റെ മൊബൈലിലേക്ക് റെയില്‍വെയുടെ വേക്ക് അപ് അലര്‍ട്ട് എത്തുന്ന സംവിധാനവും റെയില്‍വേ ഏര്‍പ്പെടുത്തും. യാത്രക്കാര്‍ക്ക് ഇനി അലാറം വെച്ചോ സ്റ്റേഷനെത്തിയോ എന്നോര്‍ത്തോ ടെന്‍ഷനടിക്കേണ്ടെന്ന് സാരം.  

ബംഗളൂരു നഗരത്തെയും ചുറ്റുമുള്ള നഗരങ്ങളെയും ബന്ധപ്പെടുത്തി ട്രെയിന്‍ നെറ്റ്‌വര്‍ക്ക് വിപുലീകരിക്കും. ഇ-ടിക്കറ്റിങ് സംവിധാനത്തിലൂടെ സെക്കന്റില്‍ 7200 ടിക്കറ്റുകള്‍ ലഭ്യമാക്കുന്നതിനുള്ള നടപടികള്‍ സ്വീകരിക്കും.  രാജ്യത്തെ എ1, എ നിലവാരത്തിലുള്ള റെയില്‍വേ സ്റ്റേഷനുകളില്‍ വൈഫൈ ഏര്‍പ്പെടുത്തും. ട്രെയിന്‍ എന്‍ജിനുകളുടെ ലോക്കോ ക്യാബിനുകളില്‍ എസി ഏര്‍പ്പെടുത്തും.  പാളത്തിലുണ്ടാകുന്ന വിള്ളലുകള്‍ മുന്‍കൂട്ടി കണ്ടെത്തുന്നതിനും അപകടങ്ങള്‍ ഒഴിവാക്കുന്നതിനും അള്‍ട്രാ സോണിക് സംവിധാനം. പൈലറ്റ് പദ്ധതി ഈ വര്‍ഷം നടപ്പാക്കും.

റെയില്‍വേ ടിക്കറ്റ് ബുക്കിങ് സംവിധാനം നവീകരിക്കും. ഇ-ടിക്കറ്റിംഗ് പ്രോത്സാഹിപ്പിക്കും. പോസ്റ്റ്ഓഫിസുകള്‍ വഴിയും മൊബൈല്‍ഫോമുകള്‍ വഴിയും ടിക്കറ്റ് ബുക്ക് ചെയ്യാം. പ്ലാറ്റ്ഫോം, അണ്‍ റിസര്‍വ്ഡ് ടിക്കറ്റുകള്‍ ഇന്റര്‍നെറ്റ് വഴി ലഭ്യമാക്കും.  റെയില്‍വേ സ്റ്റേഷനുകളിലെത്തുന്ന വികലാംഗര്‍ക്കായി പ്രധാന സ്റ്റേഷനുകളില്‍ ബാറ്ററിയില്‍ പ്രവര്‍ത്തിക്കുന്ന കാറുകള്‍ വിന്യസിക്കും. ബിസിനസ് ക്ലാസ് ആളുകളെ ഉദ്ദേശിച്ചു തെരഞ്ഞെടുത്ത ട്രെയിനുകളില്‍ വര്‍ക്ക് സ്റ്റേഷനുകള്‍ ആരംഭിക്കും. പൈലറ്റ് പദ്ധതി ഈ സാമ്പത്തിക വര്‍ഷം ആരംഭിക്കും.

റെയില്‍വേ സ്റ്റേഷനുകളുടെ നവീകരണത്തിനു സ്വകാര്യ - പൊതുമേഖലാ പങ്കാളിത്തം(പിപിപി) തേടും. ഫൂട് ഓവര്‍ ബ്രി‍ഡ്ജ്, പ്ലാറ്റ്ഫോം നവീകരണം, ജലവിതരണം, മറ്റ് അടിസ്ഥാന സൗകര്യങ്ങള്‍ എന്നിവയുടെ വിപുലീകരണത്തിനാകും ഇത്.  

    
</TEXT>
</DOC>