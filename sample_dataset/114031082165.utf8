<DOC>
<DOCNO>114031082165.utf8</DOCNO>
<TEXT>


           കാണാതായ വിമാനങ്ങളും ബര്‍മുഡ ട്രയാംഗിളും    

Monday 10 March 2014 10:05 pm IST

കൊച്ചി: 239 യാത്രക്കാരുമായി മലേഷ്യന്‍ എയര്‍ലൈന്‍സ്‌ വിമാനം അപ്രത്യക്ഷമായ സംഭവം ദുരൂഹം തന്നെ. എന്നാല്‍ ഇതിനുമുന്‍പും ഇത്തരം സംഭവങ്ങള്‍ നടന്നിരുന്നു. അങ്ങനെയാണ്‌ ബര്‍മുഡട്രയാംഗിള്‍ ചര്‍ച്ചകളില്‍ എത്തുന്നത്‌. ബര്‍മുഡട്രയാംഗിള്‍ മാതൃകയില്‍ പുതുതായി വിയറ്റ്നാം ടര്‍ണോഡ ട്രയാംഗിള്‍ രൂപപ്പെട്ടെന്നു വരെ ഇപ്പോള്‍ സോഷ്യല്‍ നെറ്റ്‌വര്‍ക്കുകളില്‍ ചര്‍ച്ചയാണ്‌. ഡെവിള്‍സ്‌ ട്രയാംഗിള്‍ എന്ന ബര്‍മുഡ ട്രയാംഗിള്‍ എവിടെയെന്ന്‌ കൃത്യമായി നിര്‍വചിക്കാനായിട്ടില്ല. അറ്റ്ലാന്റിക്‌ സമുദ്രത്തിന്റെ പടിഞ്ഞാറന്‍ ഭാഗത്തെവിടെയോ ആണ്‌ കപ്പലുകളുടെയും വിമാനങ്ങളുടെയും ശവപ്പറമ്പായ ബര്‍മുഡ ട്രയാംഗിള്‍. ബര്‍മുഡയ്ക്കും പ്യൂട്ടോറിക്കോയ്ക്കും ഫ്ലോറിഡോയ്ക്കുമിടയിലാണ്‌ ഈ സങ്കല്‍പ ത്രികോണം. ഇത്തരമൊരു ചുഴി നിലവിലില്ലെന്ന്‌ യു.എസ്‌. നാവിക സേനപറയുന്നു.
അങ്ങനെയൊന്നില്ലെന്ന്‌ ആവര്‍ത്തിക്കുമ്പോഴും ബര്‍മുഡ ട്രയാംഗിള്‍ അറ്റ്ലാന്റിക്‌ കടക്കുന്നവര്‍ക്ക്‌ പേടി സമ്മാനിക്കുകയാണ്‍്‌ . 1945 ഡിസംബര്‍ അഞ്ചിന്‌ അറ്റ്ലാന്റിക്‌ സമുദ്രത്തില്‍ അപ്രത്യക്ഷമായ ഫ്ലൈറ്റ്‌ 19 ആണ്‌ ബര്‍മുഡ ട്രയാംഗിളിനെക്കുറിച്ചുള്ള കഥകള്‍ ശക്തമാക്കിയത്‌. ഫ്ലോറിഡയിലെ ഫോര്‍ട്ട്‌ ലാഡര്‍ഡേലില്‍നിന്ന്‌ പുറപ്പെട്ടത്‌ ആറ്‌ നേവി വിമാനങ്ങളായിരുന്നു. ചാള്‍സ്‌ ടെയ്‌ലറുടെ നേതൃത്വത്തില്‍ പറന്നുയര്‍ന്ന നാവിക സേനാ വിമാനങ്ങള്‍ ഒന്നരമണിക്കൂറിനുശേഷം കടലില്‍ തകര്‍ന്നുവീണു. പ്രത്യേക സ്ഥലത്തെത്തിയപ്പോള്‍ വൈമാനികര്‍ക്ക്‌ ദിശ തെറ്റിയെന്നും അവരുടെ നിയന്ത്രണം വിടുകയായിരുന്നുമെന്നാണ്‌ സൂചന. 14 സൈനികരും വിമാനജോലിക്കാരുമുള്‍പ്പെടെ എല്ലാവരും കടലില്‍ അപ്രത്യക്ഷമായി.
വിമാനങ്ങളെ കണ്ടെത്താന്‍ പറന്നുയര്‍ന്ന വിമാനങ്ങളിലൊന്നും ഇതേ മാതൃകയില്‍ അപ്രത്യക്ഷമായി. ഈ വിമാനത്തിലുണ്ടായിരുന്ന 13 പേരും മരിച്ചു. 1948 ജനുവരി 30ന്‌ സാന്റ മരിയയില്‍നിന്ന്‌ ബെര്‍മുഡയിലേക്ക്‌ പറന്ന ബ്രിട്ടീഷ്‌ സൗത്ത്‌ അമേരിക്കന്‍ എയര്‍വേയ്സിന്റെ സ്റ്റാര്‍ ടൈഗര്‍ എന്ന വിമാനവും ബെര്‍മുഡ ട്രയാംഗിളില്‍ അപ്രത്യക്ഷമായി. 25 യാത്രക്കാരുമായി പറന്നുയര്‍ന്ന വിമാനം മോശം കാലാവസ്ഥയില്‍പ്പെട്ട്‌ തകര്‍ന്നുവീഴുകയായിരുന്നുവെന്നാണ്‌ കരുതുന്നത്‌.
ബ്രിട്ടീഷ്‌ സൗത്ത്‌ അമേരിക്കന്‍ എയര്‍വേസിന്റെ വിമാനങ്ങളിലൊന്ന്‌ അര്‍ജന്റീനയിലെ ബ്യൂണസ്‌ അയേഴ്സില്‍നിന്നും ചിലിയിലെ സാന്റിയാഗോയിലേക്കുള്ള പറക്കലിനിടെ അപ്രത്യക്ഷമായിരുന്നു.്‌. 1947 ആഗസ്ത്‌ രണ്ടിനാണ്‌ ദുരന്തം. ആന്‍ഡീസ്‌ പര്‍വതനിരകള്‍ക്ക്‌ മുകളിലൂടെ പറന്നുയര്‍ന്ന വിമാനം ലക്ഷ്യത്തിലെത്തിയില്ല. വിമാനത്തിന്‌ എന്തുപറ്റിയെന്ന്‌ പിന്നീടാര്‍ക്കും കണ്ടെത്താനായില്ല. 
അന്യഗ്രഹ ജീവികളുടെ ആക്രമണം മുതല്‍ക്ക്‌ ഒട്ടേറെ കഥകള്‍ ഇതേത്തുടര്‍ന്നുണ്ടായി. യാത്രക്കാരിലൊരാള്‍ കൊണ്ടുപോയിരുന്ന രഹസ്യസ്വഭാവമുള്ള രേഖകള്‍ നശിപ്പിക്കുന്നതിനായി നടത്തിയ അട്ടിമറിയാണെന്നും പ്രചരിപ്പിക്കപ്പെട്ടു. 50 വര്‍ഷത്തിനുശേഷം പര്‍വതത്തില്‍നിന്ന്‌ കണ്ടെത്തുമ്പോള്‍ തുരുമ്പ്‌ പിടിച്ച എന്‍ജിനും ഏതാനും തുണിക്കഷണങ്ങളും മാത്രമായിരുന്നു വിമാനത്തിലുണ്ടായിരുന്നത്‌. ഉറുഗ്വേ എയര്‍ഫോഴ്സിന്റെ വിമാനം ആന്‍ഡിസില്‍തകര്‍ന്നുവീണപ്പോള്‍ ഇല്ലാതായത്‌ 12 ജീവനുകളാണ്‌. 
45 പേരാണ്‌ വിമാനത്തില്‍ യാത്ര ചെയ്തിരുന്നത്‌. ഗുരുതരമായി പരിക്കേറ്റ ആറുപേര്‍കൂടി തുടര്‍ന്നുള്ള ദിവസങ്ങളില്‍ മരണത്തിന്‌ കീഴടങ്ങി. ശേഷിച്ച 16 പേര്‍ ജീവന്‍ നിലനിര്‍ത്തിയത്‌ തങ്ങളുടെ സുഹൃത്തുക്കളുടെ ശവശരീരങ്ങള്‍ ഭക്ഷിച്ചുകൊണ്ടാണ്‌. 72 ദിവസത്തിനുശേഷമാണ്‌ ഇവരെ രക്ഷാപ്രവര്‍ത്തകര്‍ കണ്ടെത്തുന്നത്‌.
    
</TEXT>
</DOC>