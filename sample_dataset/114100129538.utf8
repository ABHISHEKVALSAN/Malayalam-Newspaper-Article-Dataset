<DOC>
<DOCNO>114100129538.utf8</DOCNO>
<TEXT>


           അഹിംസാദിനത്തിലും അറവുശാലകളില്‍ വിലാപം    

Wednesday 1 October 2014 9:56 pm IST

        കാസര്‍കോട്: ഗാന്ധിജയന്തി അഹിംസാദിനമായി ആചരിക്കുമ്പോഴും സംസ്ഥാനത്തെ അറവ് ശാലകള്‍ക്ക് നിര്‍ബാധം പ്രവര്‍ത്തിക്കാം. സര്‍ക്കാര്‍ നടപടികള്‍ ഇഴഞ്ഞ് നീങ്ങുന്നതിനാല്‍  അംഗീകൃതവും അനധികൃതവുമായ ആയിരക്കണക്കിന് അറവുശാലകളില്‍ ഗാന്ധിജയന്തി ദിനമായ ഇന്നും കശാപ്പ് നടക്കും.
അഹിംസാദിനത്തില്‍ അറവുശാലകള്‍ അടച്ചിടണമെന്ന് ആവശ്യപ്പെട്ട് ഒരു സന്നദ്ധ സംഘടന നല്‍കിയ പരാതിയില്‍ സംസ്ഥാന സര്‍ക്കാര്‍ തദ്ദേശഭരണ സ്ഥാപനങ്ങളോട് അഭിപ്രായം ആരാഞ്ഞിരുന്നു. കഴിഞ്ഞ മാസം തദ്ദേശ സ്വയംഭരണ വകുപ്പ് പ്രിന്‍സിപ്പല്‍ സെക്രട്ടറിയുടെ 1834/ഡിബി2/14 നമ്പര്‍ കത്ത് മുഴുവന്‍ പഞ്ചായത്ത് ഡപ്യൂട്ടി ഡയറക്ടര്‍മാര്‍ക്ക് ലഭിക്കുകയും ചെയ്തു. എന്നാല്‍ ഭൂരിഭാഗം പേരും ഇതിന് മറുപടി നല്‍കിയില്ല. അറവുശാലകള്‍ അടച്ചിടുന്നത് ഉചിതമാണെന്നാണ് ലഭിച്ച ചുരുക്കം ചില മറുപടികള്‍. മറുപടി ലഭിക്കാത്തവരില്‍ നിന്നും പിന്നീട് വിശദീകരണം തേടാനോ നടപടികള്‍ ത്വരിതപ്പെടുത്തുന്നതിനോ സംസ്ഥാന സര്‍ക്കാര്‍ തയ്യാറായില്ല. അതുകൊണ്ട് തന്നെ ഉത്തരവുമിറങ്ങിയില്ല.
മറുപടികള്‍ മുഴുവനായും ലഭിക്കാത്തതിനാലാണ് ഇത് സംബന്ധിച്ച് തീരുമാനമെടുക്കാത്തതെന്നാണ് ഇപ്പോള്‍ ഔദ്യോഗിക ഭാഷ്യം. ശുചിത്വമിഷന്‍ എക്‌സിക്യുട്ടീവ് ഡയറക്ടര്‍, നഗരവികസന വകുപ്പ് ഡയറക്ടര്‍ എന്നിവര്‍ക്കും കത്ത് ലഭിച്ചിരുന്നു. സര്‍ക്കാരിന്റെ നയപരമായ തീരുമാനമാണ് ഉണ്ടാകേണ്ടതെന്ന് ഇവര്‍ മറുപടിയും നല്‍കി.
    
</TEXT>
</DOC>