<DOC>
<DOCNO>114052903866.utf8</DOCNO>
<TEXT>


           അമിത പലിശ: നാലുപേര്‍ അറസ്റ്റില്‍    

Thursday 29 May 2014 9:35 pm IST

        തിരുവനന്തപുരം : അമിത പലിശയ്ക്ക്‌ നിയമവിരുദ്ധമായി പണം കൊടുത്തു നിയമലംഘനം നടത്തുന്നവര്‍ക്കെതിരെയുള്ള നടപടികളുടെ ഭാഗമായി സംസ്ഥാനത്ത്‌ ഇന്ന്‌ 114 റെയ്ഡുകള്‍ നടത്തിയതായി സംസ്ഥാനപോലീസ്‌ മേധാവി അറിയിച്ചു. ഇതേത്തുടര്‍ന്ന്‌ നാലുപേര്‍ പോലീസ്‌ പിടിയിലായി. നാലു കേസുകള്‍ രജിസ്റ്റര്‍ ചെയ്തിട്ടുണ്ട്‌. 

അനധികൃതമായി സൂക്ഷിച്ച നിരവധി രേഖകളും 48,000/-ല്‍പ്പരം രൂപയും കണ്ടെടുത്തിട്ടുണ്ട്‌. ഇതോടെ ഇതുവരെയായി അമിതപലിശക്കാര്‍ക്കെതിരെ നടന്ന 7523-ലേറെ റെയ്ഡുകളിലായി 593-പേര്‍ പിടിയിലായി. 1031 കേസുകള്‍ ആകെ രജിസ്റ്റര്‍ ചെയ്തിട്ടുണ്ട്‌. 

അമിത പലിശക്കാരെക്കുറിച്ചും അനധികൃത പണമിടപാടു സ്ഥാപനങ്ങളെക്കുറിച്ചും പോലീസ്‌ നടത്തുന്ന അന്വേഷണത്തിന്റെയും പൊതുജനങ്ങളില്‍ നിന്ന്‌ ലഭിക്കുന്ന വിവരത്തിന്റെയും അടിസ്ഥാനത്തിലുള്ള കര്‍ശന പരിശോധന വരും ദിവസങ്ങളിലും തുടരുമെന്ന്‌ സംസ്ഥാനപോലീസ്‌ മേധാവി അറിയിച്ചു.

    
</TEXT>
</DOC>