<DOC>
<DOCNO>114092188172.utf8</DOCNO>
<TEXT>


           തെരഞ്ഞെടുപ്പിനു മുമ്പ്‌ കോണ്‍ഗ്രസ്‌-ഇടതു സഖ്യത്തിന്‌ ആന്റണി നേതൃത്വം നല്‍കണം: പി.കെ.കൃഷ്ണദാസ്‌    

Sunday 21 September 2014 10:05 am IST

തിരുവനന്തപുരം: ലോക്സഭാ തെരഞ്ഞെടുപ്പിനു മുമ്പ്‌ കോണ്‍ഗ്രസും ഇടതുപക്ഷവുമായുള്ള സഖ്യം പരസ്യമാക്കണമെന്നും അതിന്‌ കേന്ദ്രപ്രതിരോധ മന്ത്രി എ.കെ.ആന്റണി നേതൃത്വം നല്‍കണമെന്നും ബിജെപി അഖിലേന്ത്യാ സെക്രട്ടറി പി.കെ.കൃഷ്ണദാസ്‌ ആവശ്യപ്പെട്ടു. തെരഞ്ഞെടുപ്പിനു ശേഷം ഇടതുപക്ഷവുമായി സഖ്യമാകാമെന്നും അവര്‍ കോണ്‍ഗ്രസിനെ പിന്തുണയ്ക്കണമെന്നുമാണ്‌ ആന്റണി പറഞ്ഞത്‌. എന്നാല്‍ തെരഞ്ഞെടുപ്പിനു മുമ്പുതന്നെ സഖ്യം പരസ്യമാക്കണം. പരസ്പരം മത്സരിച്ചതിനു ശേഷം പിന്നീട്‌ ഒന്നിക്കുന്നത്‌ അവസരവാദപരമാണ്‌. കൃഷ്ണദാസ്‌ വാര്‍ത്താസമ്മേളനത്തില്‍ പറഞ്ഞു.
കേരളത്തില്‍ വന്ന്‌ നരേന്ദ്രമോദിയെ വിമര്‍ശിക്കുന്നതിനു പകരം കെപിസിസി പ്രസിഡന്റ്‌ വി.എം.സുധീരനെയും സിപിഎം സെക്രട്ടറി പിണറായി വിജയനെയും ഒരു മേശയ്ക്കു ചുറ്റുമിരുത്തി സംസാരിച്ച്‌ ലോക്സഭാ സീറ്റുകള്‍ പങ്കുവയ്ക്കുകയാണ്‌ ആന്റണി ചെയ്യേണ്ടതെന്ന്‌ കൃഷ്ണദാസ്‌ പറഞ്ഞു. യുപിഎയ്ക്ക്‌ ഭൂരിപക്ഷം കിട്ടില്ലെന്നും ഇടതുപക്ഷം കോണ്‍ഗ്രസിനെ പിന്തുണയ്ക്കേണ്ടി വരുമെന്നുമുള്ള ആന്റണിയുടെ പ്രസ്താവന പരാജയം സമ്മതിക്കലാണ്‌. ലോകസഭാ തെരഞ്ഞെടുപ്പു കഴിഞ്ഞാല്‍ കോണ്‍ഗ്രസ്‌ പ്രതിപക്ഷത്തിരിക്കുമെന്ന പി.സി.ചാക്കോയുടെ പ്രസ്താവനയ്ക്ക്‌ സമമാണിത്‌. പരാജയം അംഗീകരിക്കുകവഴി ബിജെപിയുടെയും നരേന്ദ്രമോദിയുടെയും വിജയത്തെ അംഗീകരിക്കുകയാണ്‌ ആന്റണി ചെയ്തിരിക്കുന്നത്‌. 
കോണ്‍ഗ്രസ്‌ അധ്യക്ഷ സോണിയയ്ക്ക്‌ ഇഷ്ടപ്പെട്ട സ്ഥാനാര്‍ത്ഥികള്‍ക്ക്‌ ജയിക്കാനായി സിപിഎം ദുര്‍ബലരായ സ്ഥാനാര്‍ത്ഥികളെയാണ്‌ നിര്‍ത്തിയിരിക്കുന്നത്‌. ചാലക്കുടിയിലെ പി.സി.ചാക്കോയും എണാകുളത്തെ കെ.വി.തോമസും ജയിക്കേണ്ടത്‌ സോണിയയുടെ ആവശ്യമാണ്‌. അതിനാണ്‌ തോല്‍വി ഉറപ്പാക്കിയിരിക്കുന്ന രണ്ട്‌ സ്വതന്ത്രസ്ഥാനാര്‍ത്ഥികളെ സിപിഎം അവിടെ നിര്‍ത്തിയിരിക്കുന്നത്‌. സോണിയയുടെ മരുമകന്‍ റോബര്‍ട്ട്‌ വധേരയ്ക്ക്‌ പങ്കുള്ള കെജിഎസ്‌ ഗ്രൂപ്പിന്റെ വിമാനത്താവളത്തിന്‌ എല്ലാ പിന്തുണയും നല്‍കുന്ന പത്തനംതിട്ടയിലെ ആന്റോആന്റണിയും സോണിയയ്ക്ക്‌ വളരെ വേണ്ടപ്പെട്ടയാളാണ്‌. അവിടെയും സിപിഎം ദുര്‍ബലനായ സ്വതന്ത്രസ്ഥാനാര്‍ത്ഥിയെയാണ്‌ നിര്‍ത്തിയിരിക്കുന്നത്‌.
രാജ്യം കണ്ട ഏറ്റവും ദുര്‍ബലനായ പ്രതിരോധമന്ത്രിയാണ്‌ ആന്‍റണി. സ്വാതന്ത്ര്യാനന്തര ഭാരതത്തിന്റെ ചരിത്രത്തില്‍ ആദ്യമായാണ്‌ രണ്ട്‌ സേനാ തലവന്മാര്‍ രാജിവച്ചൊഴിയുന്നത്‌. ഇപ്പോള്‍ നാവികസേനയ്ക്ക്‌ തലവനില്ല. യുദ്ധക്കപ്പല്‍ അപകടമുണ്ടായപ്പോഴും വിമാനം തകര്‍ന്നുവീണപ്പോഴും ആന്റണി കസേരയില്‍ കടിച്ചു തൂങ്ങി. സേനാതലവന്‍ രാജിവച്ചിട്ടും ആന്റണി രാജിവയ്ക്കാന്‍ തയ്യാറായില്ല. തീവണ്ടിയപകടത്തിന്റെ പേരില്‍ ലാല്‍ബഹാദൂര്‍ശാസ്ത്രി മന്ത്രിസ്ഥാനം രാജിവച്ച പാരമ്പര്യം ഇന്ത്യയ്ക്കുണ്ട്‌. പ്രതിരോധ മന്ത്രിയുടെ വികലനയങ്ങളെ തുടര്‍ന്നാണ്‌ സേനയുടെ ആത്മവീര്യം തകര്‍ന്നത്‌. സേനയെ പരിഷ്കരിക്കുന്നതില്‍ കാട്ടിയ അലംഭാവം ആത്മവിശ്വാസം തകര്‍ത്തു. പാക്‌ സൈന്യം നമ്മുടെ നാല്‌ സൈനികരെ കഴുത്തറുത്ത്‌ കോന്നിട്ടും ആന്റണി പ്രതികരിച്ചില്ല. പാക്‌ സൈനികരെ ന്യായീകരിക്കുകയാണ്‌ അദ്ദേഹം ചെയ്തത്‌. 
    
</TEXT>
</DOC>