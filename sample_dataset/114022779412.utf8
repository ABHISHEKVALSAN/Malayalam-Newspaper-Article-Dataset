<DOC>
<DOCNO>114022779412.utf8</DOCNO>
<TEXT>


           കസ്തൂരി‌രംഗന്‍: കേരളത്തിന്റെ എല്ലാ ആവശ്യങ്ങളും അംഗീകരിക്കാനാവില്ലെന്ന് കേന്ദ്രം     

Thursday 27 February 2014 3:51 pm IST

ന്യൂദല്‍ഹി: പശ്ചിമഘട്ട സംരക്ഷണം സംബന്ധിച്ച കസ്തൂരി രംഗന്‍ റിപ്പോ‌ര്‍ട്ടിന്മേല്‍ കേരളം ഉന്നയിച്ച എല്ലാ ആവശ്യങ്ങളും അംഗീകരിക്കാനാവില്ലെന്ന് കേന്ദ്ര പരിസ്ഥിതി മന്ത്രാലയം വ്യക്തമാക്കി. റിപ്പോര്‍ട്ടിന്റെ അടിസ്ഥാനത്തില്‍ മന്ത്രാലയം സംസ്ഥാന സര്‍ക്കാരിന്റെ പ്രതിനിധികളുമായി നടത്തിയ ചര്‍ച്ചയിലാണ് ഇക്കാര്യം വ്യക്തമാക്കിയത്. 

സംസ്ഥാന സര്‍ക്കാര്‍ ഉന്നയിക്കുന്ന പല ആവശ്യങ്ങളും കേന്ദ്ര ഹരിത ട്രൈബ്യൂണലിന്റെ പരിഗണനയിലാണെന്നും അക്കാര്യത്തില്‍ തീരുമാനമെടുക്കുന്നത് കോടതിയലക്ഷ്യമാകുമെന്നും ചര്‍ച്ചയില്‍ വ്യക്തമാക്കപ്പെട്ടു. സംസ്ഥാനത്തിന്റെ വിയോജിപ്പുള്ള വ്യവസ്ഥകളുള്‍പ്പെടുത്തി  കേന്ദ്ര സര്‍ക്കാരിന്റെ കരട് വിജ്ഞാപനം രണ്ടു ദിവസത്തിനകം പുറത്തുവരുമെന്ന് മന്ത്രാലയം വ്യക്തമാക്കി. 

മന്ത്രി കെ.സി.ജോസഫ്,​ സംസ്ഥാന സര്‍ക്കാര്‍ നിയോഗിച്ച കമ്മിറ്റിയുടെ അധ്യക്ഷന്‍ ഉമ്മന്‍ വി.ഉമ്മന്‍ തുടങ്ങിയവരാണ് കേരളത്തെ ചര്‍ച്ചയില്‍ പ്രതിനിധീകരിച്ചത്. ജനവാസമുള്ള 123 വില്ലേജുകളുടെ അതിര്‍ത്തി നിര്‍ണയം അടക്കമുള്ള ആവശ്യങ്ങളാണ് കേന്ദ്രം തള്ളിക്കളഞ്ഞത്. അതേസമയം സംസ്ഥാനത്തിന്റെ എല്ലാ ആവശ്യങ്ങളും കേന്ദ്രത്തെ ബോധ്യപ്പെടുത്തിയിട്ടുണ്ടെന്നും പ്രതികരണം ആശാവഹമാണെന്നും ഉമ്മന്‍ വി. ഉമ്മന്‍ അറിയിച്ചു. 

അതേസമയം കസ്തൂരിരംഗന്‍ റിപ്പോര്‍ട്ടില്‍ കേരളത്തിന് അനുകൂലമായ തീരുമാനം ഉടന്‍ ഉണ്ടാകുമെന്ന് കേന്ദ്ര സര്‍ക്കാര്‍ അറിയിച്ചുവെന്നാണ് മുഖ്യമന്ത്രി ഉമ്മന്‍ ചാണ്ടി പ്രതികരിച്ചത്. കോഴിക്കോട് മാധ്യമപ്രവര്‍ത്തകരോട് സംസാരിക്കുകയായിരുന്നു അദ്ദേഹം.  
    
</TEXT>
</DOC>