<DOC>
<DOCNO>114051198648.utf8</DOCNO>
<TEXT>


           പാരിപ്പള്ളി ഐഒസി പ്ലാന്റിലെ സമരം പിന്‍വലിച്ചു     

Sunday 11 May 2014 3:48 pm IST

കൊല്ലം: തൊഴിലാളി വേതനം വര്‍ദ്ധിപ്പിക്കണമെന്നാവശ്യപ്പെട്ട് കൊല്ലം പാരിപ്പള്ളി ഐഒസി പ്ലാന്റില്‍ ലോഡിംഗ് തൊഴിലാളികള്‍ നടത്തി വന്ന സമരം പിന്‍വലിച്ചു. കരാറുകാരന്റെ ഉറപ്പിന്‍മേലാണ് സമരം അവസാനിച്ചത്. ഇതോടെ നാല് ദിവസമായി തെക്കന്‍ കേരളത്തില്‍ തുടര്‍ന്ന് വന്ന പാചകവാതക പ്രതിസന്ധിക്കാണ് അറുതി വന്നിരിക്കുന്നത്.

നിലവിലെ സേവന വേതന വ്യവസ്ഥകള്‍ പരിഷ്‌കരിക്കണമെന്നാവശ്യപ്പെട്ട് കഴിഞ്ഞ ബുധനാഴ്ചയാണ് പാരിപ്പള്ളി ഐഒസി പ്ലാന്റിലെ നാല്‍പതോളം വരുന്ന തൊഴിലാളികള്‍ അനിശ്ചിതകാല പണിമുടക്ക് ആരംഭിച്ചത്. കൊല്ലത്ത് സെന്‍ട്രല്‍ ലേബര്‍ കമ്മീഷണറുടെ സാന്നിദ്ധ്യത്തില്‍ കരാറുകാരനും തൊഴിലാളി പ്രതിനിധികളുമായി നടന്ന ചര്‍ച്ചയ്‌ക്കൊടുവിലാണ് സമരം പിന്‍വലിച്ചിരിക്കുന്നത്.

ശമ്പളം വര്‍ദ്ധിപ്പിക്കാമെന്ന കരാറുകാരന്റെ ഉറപ്പിനെത്തുടര്‍ന്നാണ് സമരം പിന്‍വലിക്കാന്‍ തൊഴിലാളികള്‍ തയ്യാറായത്. ഒരു സിലിണ്ടര്‍ ലോറിയില്‍ കയറ്റുന്നതിന് എല്ലാ തൊഴിലാളികള്‍ക്കും 64 പൈസ എന്ന നിരക്കില്‍ വേതന വര്‍ദ്ധനവ് നടപ്പിലാക്കാന്‍ ചര്‍ച്ചയില്‍ ധാരണയായി. നേരത്തെ ഇത് പഴയ തൊഴിലാളികള്‍ക്ക് 62ഉം പുതിയ ആളുകള്‍ക്ക് 53 പൈസയും ആയിരുന്നു. ഈ വേര്‍തിരിവ് ഒഴിവാക്കിയാണ് ഇപ്പോള്‍ ശമ്പള വ്യവസ്ഥ ഏകീകരിച്ചിരിക്കുന്നത്. എന്നാല്‍ ഇഎസ്‌ഐ, പിഎഫ് തുടങ്ങിയവയുമായി ബന്ധപ്പെട്ട കാര്യങ്ങള്‍ പഴയ പടിതന്നെ തുടരും.

തൊഴിലാളികള്‍ക്ക് അടിസ്ഥാന സൗകര്യങ്ങള്‍ ഒരുക്കുന്നതിനും സേഫ്റ്റി ഷൂ മുതലായവ നല്‍കുന്നതിനും ധാരണയായിട്ടുണ്ട്. ചര്‍ച്ച വിജയം കണ്ടതോടെ തെക്കന്‍ കേരളത്തില്‍ നാല് ദിവസമായി നിലനിന്ന പാചകവാതക പ്രതിസന്ധിക്കാണ് അയവ് വന്നത്. മഴ കനക്കുകയും കൂട്ടത്തില്‍ പാചകവാതക വിതരണം നിലച്ചതും തെക്കന്‍ ജില്ലകളില്‍ കടുത്ത പ്രതിസന്ധിക്കിടയാക്കിയിരുന്നു.
    
</TEXT>
</DOC>