<DOC>
<DOCNO>114092188371.utf8</DOCNO>
<TEXT>


           സ്വന്തം ലഘുലേഖ ഇടതുമുന്നണിയ്ക്ക്‌ തിരിച്ചടി    

Sunday 21 September 2014 10:05 am IST

        കോഴിക്കോട്‌: ഇടതുമുന്നണിയുടെ തെരഞ്ഞെടുപ്പ്‌ പ്രചാരണം അവര്‍ക്കുതന്നെ തിരിച്ചടിയാകുന്നു. വിലക്കയറ്റത്തെക്കുറിച്ച്‌ ജനങ്ങളെ ബോധവല്‍ക്കരിക്കാനാണ്‌ 2004 ലെ വിലയും 2014 ലെ തീവിലയും ചേര്‍ത്ത്‌ വീടുകളില്‍ ഇടതുമുന്നണി ലഘുലേഖ വിതരണംചെയ്യുന്നത്‌. എന്നാല്‍ 2004 ല്‍ എബി വാജ്പേയിയുടെ ഭരണമായിരുന്നുവെന്നും അതിനു ശേഷം ഉണ്ടായ ഒന്നാം യുപിഎ മന്ത്രിസഭയെ സിപിഎം പിന്തുണച്ചില്ലേ എന്നും ജനങ്ങള്‍ തിരിച്ചു ചോദിക്കുമ്പോഴാണ്‌ ഇടതുകാര്‍ അമളി തിരിച്ചറിയുന്നത്‌. 
ബിജെപി അധികാരത്തില്‍ വരുന്നത്‌ തടയാന്‍ സിപിഎം കോണ്‍ഗ്രസിനെ പിന്തുണച്ചതിനാലാണ്‌ 2004 ല്‍ ഒന്നാം യുപിഎ മന്ത്രിസഭ അധികാരത്തിലെത്തിയത്‌. വിപണിയില്‍ ഫലപ്രദമായി ഇടപെടാനും വിലക്കയറ്റവും പണപ്പെരുപ്പവും കുറക്കാനും വാജ്പേയിസര്‍ക്കാര്‍ എടുത്ത നടപടികള്‍ സിപിഎം പിന്തുണയുള്ള യുപിഎ സര്‍ക്കാര്‍ അട്ടിമറിച്ചു.
ഇടതുമുന്നണി വിതരണംചെയ്യുന്ന ലഘുലേഖയില്‍ വാജ്പേയി സര്‍ക്കാരിന്റെ കാലത്തെ വിലവിവരം ഇങ്ങിനെ കുറിക്കുന്നു. അരി (പൊന്നി) 11.13 രൂപ, ആട്ട 11.19, ചെറുപയര്‍ 22.75, ഉഴുന്ന്‌ 29.75, പഞ്ചസാര 15.50 തേയില 110.25, എന്നിങ്ങിനെയാണ്‌. അത്‌ യഥാക്രമം 33.50, 28.00, 93.00, 83.00, 34.00, 310.00 രൂപയായി ഉയര്‍ന്നു കഴിഞ്ഞുവെന്നും ലഘുലേഖ ഓര്‍മ്മിപ്പിക്കുന്നുണ്ട്‌.
പെട്രോള്‍ വില 34 രൂപയില്‍ നിന്ന്‌ 76 രൂപയായും ഡീസല്‍ 22 രൂപയില്‍ നിന്ന്‌ 60 രൂപയായും പാചകവാതകത്തിന്‌ 222 ല്‍ നിന്ന്‌ 450 രൂപയായും ഉയര്‍ന്നു കഴിഞ്ഞുവെന്ന്‌ ലഘുലേഖ ജനങ്ങളെ പഠിപ്പിക്കുന്നുണ്ട്‌.
നമ്മുടെ ജീവിതം ദുരിതപൂര്‍ണ്ണമാക്കി നാടുകൊള്ളയടിക്കുന്നവര്‍ക്ക്‌ കനത്ത പ്രഹരമേല്‍പ്പിക്കാനുള്ള അവസരമാണ്‌ ഈ തെരഞ്ഞെടുപ്പ്‌ എന്ന്‌ ലഘുലേഖ ഓര്‍മ്മിപ്പിക്കുന്നുണ്ട്‌. വാജ്പേയിസര്‍ക്കാരിന്റെ ജനോപകരപ്രദമായ ഭരണത്തിന്റെ തുടര്‍ച്ച ഇല്ലാതാക്കാന്‍ രാഷ്ട്രീയ കുതിരക്കച്ചവടം നടത്തിയ സിപിഎമ്മിന്റെ രാഷ്ട്രീയ നെറികേടാണ്‌ അവര്‍ തന്നെ വിതരണംചെയ്യുന്ന ലഘുലേഖ വിശദമാക്കുന്നത്‌. 
    
</TEXT>
</DOC>