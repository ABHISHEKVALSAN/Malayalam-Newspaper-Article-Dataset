<DOC>
<DOCNO>114092327075.utf8</DOCNO>
<TEXT>


           മുഖ്യമന്ത്രിക്കും മന്ത്രിമാര്‍ക്കും എതിരെ വിജിലന്‍സ് അന്വേഷണത്തിന് ഉത്തരവ്    

Tuesday 23 September 2014 12:02 am IST

        തൃശൂര്‍: കോടികളുടെ പാട്ടക്കുടിശിക എഴുതിത്തള്ളി തൃശൂര്‍ സെന്റ്‌തോമസ് കോളേജിന് ഭൂമി പതിച്ച് നല്‍കിയത് സര്‍ക്കാരിന് നഷ്ടമുണ്ടാക്കിയെന്നും ഇടപാടില്‍ അഴിമതിയുണ്ടെന്നുമുള്ള പരാതിയില്‍ മുഖ്യമന്ത്രിക്കും മന്ത്രിമാര്‍ക്കുമെതിരെ വിജിലന്‍സ് അന്വേഷണത്തിന് ഉത്തരവ്. ഡിസംബര്‍ 22നകം റിപ്പോര്‍ട്ട് ഹാജരാക്കാന്‍ വിജിലന്‍സ് ഡയറക്ടര്‍ക്ക് തൃശൂര്‍ വിജിലന്‍സ് കോടതി ജഡ്ജ് കെ. ഹരിപാല്‍ നിര്‍ദ്ദേശം നല്‍കി.

മുഖ്യമന്ത്രി ഉമ്മന്‍ചാണ്ടിയാണ് ഒന്നാം പ്രതി. മന്ത്രിമാരായ കെ.എം. മാണി, അടൂര്‍ പ്രകാശ് എന്നിവര്‍ രണ്ടും മൂന്നും പ്രതികളും. ചീഫ് സെക്രട്ടറി (ഫിനാന്‍സ് ) വി. സോമസുന്ദരന്‍, മുന്‍ റവന്യൂ സെക്രട്ടറി നിവേദിത പി. ഹരന്‍, റവന്യൂ പ്രിന്‍സിപ്പല്‍ സെക്രട്ടറി ഇ.കെ. മാജി, തൃശൂര്‍ മുന്‍ ജില്ലാ കളക്ടര്‍ പി.എം. ഫ്രാന്‍സിസ്, ഇപ്പോഴത്തെ കളക്ടര്‍ എം.എസ്. ജയ, മുന്‍ ലാന്‍ഡ് റവന്യൂ കമ്മീഷണര്‍ കെ.വി. സജന്‍, മുന്‍ തൃശൂര്‍ തഹസില്‍ദാര്‍ പോള്‍സണ്‍, മുന്‍ ചെമ്പൂക്കാവ് വില്ലേജ് ഓഫീസര്‍ സണ്ണി ഡേവീസ്, കോളേജ് മാനേജര്‍ റാഫേല്‍ തട്ടില്‍ എന്നിവരാണ് നാലു മുതല്‍ 12 വരെയുള്ള പ്രതികള്‍. ഹിന്ദു ഐക്യവേദി ജില്ലാ സെക്രട്ടറി കെ. കേശവദാസാണ് ഹര്‍ജിക്കാരന്‍.

ഒമ്പതര കോടിയിലേറെ രൂപയുടെ പാട്ടക്കുടിശിക എഴുതിത്തള്ളി, സര്‍ക്കാര്‍ നിശ്ചയിച്ച അടിസ്ഥാന വില പ്രകാരം 29,37,30,000 രൂപ മതിക്കുന്ന നഗരത്തിന് നടുവിലുള്ള 1.19 ഏക്കര്‍ ഭൂമി പതിച്ചു നല്‍കിയതിലൂടെ പൊതു ഖജനാവിന് 38,92,10,101 രൂപയുടെ നഷ്ടം ഉണ്ടാക്കിയെന്നും അധികാര ദുര്‍വിനിയോഗം നടത്തിയെന്നും ഹര്‍ജിയില്‍ ആരോപിക്കുന്നു. പാട്ടക്കുടിശിക എഴുതിത്തള്ളി ഭൂമി പതിച്ചു നല്‍കുന്നത് സര്‍ക്കാരിന് സാമ്പത്തിക നഷ്ടമുണ്ടാക്കുമെന്ന് അക്കൗണ്ടന്റ് ജനറലിന്റെ റിപ്പോര്‍ട്ടുണ്ട്. വിജിലന്‍സ് കോടതിയിലും ലോകായുക്തയിലും ഹൈക്കോടതിയിലും ഇതു സംബന്ധിച്ച് കേസുകള്‍ നിലവിലുണ്ട്. മാത്രമല്ല ഭൂമി പതിച്ചുനല്‍കല്‍, സുപ്രീംകോടതി പുറപ്പെടുവിച്ച മാനദണ്ഡങ്ങള്‍ക്ക് വിരുദ്ധമാകുമെന്ന ലാന്‍ഡ് റവന്യൂ കമ്മിഷണറുടെ റിപ്പോര്‍ട്ടുമുണ്ടെന്നും ഹര്‍ജിയില്‍ ചൂണ്ടിക്കാട്ടുന്നു.

ഇക്കഴിഞ്ഞ 16നാണ് കോളേജിന്റെ സ്വയംഭരണാവകാശ പ്രഖ്യാപന ചടങ്ങിനിടെ മുഖ്യമന്ത്രി പട്ടയം രഹസ്യമായി കൈമാറിയത്. നടപടികളിലെ സുതാര്യതയില്ലായ്മയാണ് ചോദ്യംചെയ്യുന്നതെന്നും ഹര്‍ജിക്കാരന്‍ വ്യക്തമാക്കി. മുന്‍ പ്രിന്‍സിപ്പല്‍ സി. ജെസ്മിയുടെ വെളിപ്പെടുത്തലും കോടതിയില്‍ ബോധിപ്പിച്ചിരുന്നു. ക്രൈസ്തവ സ്ഥാപനങ്ങള്‍ക്ക് കോടികളുടെ പാട്ടക്കുടിശിക ഒഴിവാക്കി സെന്റിന് വെറും നൂറു രൂപയ്ക്ക് നല്‍കാനുള്ള തിരുമാനം ജന്മഭൂമിയാണ് പുറത്തുകൊണ്ടുവന്നത്. സെന്റ് മേരീസ്, ക്രൈസ്റ്റ് കോളേജ് എന്നിവയ്ക്കും പട്ടയം നല്‍കാനുള്ള നീക്കം അണിയറയില്‍ പുരോഗമിക്കുന്നുണ്ട്.

 
    
</TEXT>
</DOC>