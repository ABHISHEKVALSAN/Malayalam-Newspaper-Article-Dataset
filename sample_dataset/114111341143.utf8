<DOC>
<DOCNO>114111341143.utf8</DOCNO>
<TEXT>


           പ്രകൃതി സംരക്ഷണത്തിന് മുന്‍തൂക്കം നല്‍കിവേണം ശബരിമല വികസനം: എന്‍എസ്എസ്    

Thursday 13 November 2014 11:11 pm IST

        കോട്ടയം: തന്ത്ര, വാസ്തുശാസ്ത്രങ്ങള്‍ നിഷ്‌കര്‍ഷിച്ചിട്ടുള്ള പ്രകൃതി സംരക്ഷണത്തിന് മുന്‍തൂക്കം നല്‍കിവേണം ശബരിമലയില്‍  വികസനം ആസൂത്രണം ചെയ്യാനെന്ന് എന്‍എസ്എസ് ജനറല്‍ സെക്രട്ടറി ജി. സുകുമാരന്‍ നായര്‍.   ശബരിമലയില്‍ അത്യന്താപേക്ഷിതമായി വേണ്ടത് ശുദ്ധജലം, നല്ലഭക്ഷണം, വൃത്തിയുള്ള ശൗചാലയങ്ങള്‍, വൈദ്യസഹായം, വിവേചനം കൂടാതെയുള്ള ദര്‍ശന സൗകര്യം എന്നിവയാണ്. ഇത് ഉറപ്പുവരുത്തുന്നതിന് വൈദഗ്ദ്ധ്യം നിറഞ്ഞ  ഭരണസംവിധാനം  ഉണ്ടാകണം.

ദുരന്തനിവാരണ സംവിധാനം വേണം. മാലിന്യനിര്‍മ്മാര്‍ജ്ജനത്തെ ഗൗരവകരമായി കാണണം. തീര്‍ത്ഥാടന സങ്കേതത്തിന്റെ പരിശുദ്ധി സംരക്ഷിക്കുന്ന, പമ്പ മലിനമാകാത്ത, നദിയിലെ ആവാസവ്യവസ്ഥയെ സംരക്ഷിക്കുന്ന മാലിന്യ സംസ്‌കരണ സംവിധാനം വേണം. ശബരിമല ദേശീയ തീര്‍ത്ഥാടന കേന്ദ്രമാക്കി മാറ്റാനുള്ള തീരുമാനം  സ്വാഗതാര്‍ഹമാണെന്നും സുകുമാരന്‍ നായര്‍ അഭിപ്രായപ്പെട്ടു.

കെ.എസ്.ആര്‍.ടി.സി. മറ്റൊരിടത്തുമില്ലാത്ത അമിതചാര്‍ജ്ജാണ് വാങ്ങിവരുന്നത്. കെഎസ്ഇബിയും അമിത നിരിക്കാണ് വാങ്ങുന്നത്. ആഭ്യന്തരവകുപ്പും ദേവസ്വം ബോര്‍ഡില്‍നിന്നും അമിത ചാര്‍ജ്ജ് ഈടാക്കുന്നു. ഇതെല്ലാം  കാണിക്കയില്‍നിന്നുമാണ് നല്‌കേണ്ടിവരുന്നത്. മറ്റു മതവിഭാഗങ്ങളുടെ തീര്‍ത്ഥാടനത്തിന് സബ്‌സിഡികള്‍ നല്കി പ്രോത്സാഹിപ്പിക്കുമ്പോള്‍, ശബരിമലതീര്‍ത്ഥാടനത്തിന്റെ കാര്യത്തില്‍ സര്‍ക്കാര്‍ സമസ്തമേഖലകളിലും ഉയര്‍ന്ന നിരക്കാണ് ഈടാക്കിവരുന്നത്. മറ്റു സംസ്ഥാനങ്ങളില്‍നിന്നും കേരളത്തിലെത്തുന്ന ദശലക്ഷക്കണക്കിന് തീര്‍ത്ഥാടകര്‍ കേരളത്തില്‍നിന്നും സാധനങ്ങള്‍ വാങ്ങുന്നതുവഴിയും, ഭക്ഷണംകഴിക്കുന്നതുവഴിയും, ഇന്ധനം നിറയ്ക്കുന്നതുവഴിയും കോടിക്കണക്കിനു രൂപയുടെ നികുതി സര്‍ക്കാരിനു ലഭിക്കുമ്പോഴാണ് ശബരിമലയിലെ ക്രമീകരണങ്ങള്‍ക്ക് ഉയര്‍ന്ന നിരക്കില്‍ തുക ഈടാക്കുന്നത്. ശബരിമലയെ ദേശീയതീര്‍ത്ഥാടനകേന്ദ്രമായി പ്രഖ്യാപിക്കുന്നതിനുമുമ്പേതന്നെ അവസാനിപ്പിക്കേണ്ടത് ഈ വിവേചനമാണ്.  സുകുമാരന്‍ നായര്‍ പ്രസ്താവനയില്‍ ആവശ്യപ്പെട്ടു.
    
</TEXT>
</DOC>