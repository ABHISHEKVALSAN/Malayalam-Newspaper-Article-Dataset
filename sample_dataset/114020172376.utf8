<DOC>
<DOCNO>114020172376.utf8</DOCNO>
<TEXT>


           പോലീസ് നായ കുരച്ചതുകൊണ്ട് ഒരാള്‍ കുറ്റവാളിയാവില്ല : മുംബൈ ഹൈക്കോടതി    

Saturday 1 February 2014 3:30 pm IST

മുംബൈ: പ്രതിയെന്നു സംശയിക്കുന്ന ഒരാള്‍ക്കു നേരെ നോക്കി പോലീസ് നായ കുരച്ചു എന്നതു കൊണ്ട് മാത്രം അയാള്‍ കുറ്റവാളിയാവുന്നില്ലെന്ന് മുംബൈ ഹൈക്കോടതി. ഈ ഒരൊറ്റ തെളിവിന്റെ അടിസ്ഥാനത്തില്‍ കഴിഞ്ഞ പത്ത് വര്‍ഷമായി ജയിലില്‍ കഴിയുന്ന പ്രതിയെ ഉടന്‍ മോചിപ്പിക്കണമെന്നും ജസ്റ്റിസുമാരായ പി.വി ഹര്‍ദാസ്,അജയ് ഗഡ്കരി എന്നിവര്‍ ഉള്‍പ്പെട്ട ബെഞ്ച് ഉത്തരവിട്ടു. 

സോലപൂരില്‍ 2004ല്‍ നടന്ന ഇരട്ട കൊലപാതകവുമായി ബന്ധപ്പെട്ട് മുംബൈയിലെ ജയിലില്‍ കഴിയുന്ന രാജാറാം ബാബറിന്റെ അപ്പീല്‍ പരിഗണിക്കുകയായിരുന്നു ഹൈക്കോടതി. ബാബറെ വെറുതേ വിടാനും കോടതി ഉത്തരവിട്ടു. 2004ല്‍ അറസ്റ്റിലായ ബാബറെ 2005ല്‍ ഒരു പ്രാദേശിക കോടതിയാണ് ജീവപര്യന്തം തടവിന് ശിക്ഷിച്ചത്. ഇതിനെതിരെ ബാബര്‍ നല്‍കിയ അപ്പീല്‍ ഇപ്പോഴാണ് കോടതി പരിഗണിച്ചത്. 

അയല്‍വാസിയായ സുഭദ്രാബായി, അടുപ്പക്കാരനായ നിവൃത്ഥി എന്നിവര്‍ വീടിനു മുന്നില്‍ കൊല്ലപ്പെട്ട കേസില്‍ പത്തു വര്‍ഷം മുമ്പാണ് ഇയാള്‍ അറസ്റ്റിലായത്. പ്രതിയും കൊല്ലപ്പെട്ട സുഭദ്രയുമായി കുടിവെള്ള പൈപ്പ് ഇടുന്നതുമായി ബന്ധപ്പെട്ട തര്‍ക്കമുണ്ടായിരുന്നുവെന്നും ഇതാണ് കൊലയുടെ കാരണമെന്നുമായിരുന്നു കേസ്. ഇതിന് തെളിവായി പോലീസ് ഹാജരാക്കിയത് പോലീസ് നായ ബാബറുടെ നേര്‍ക്കു കുരച്ചു എന്നതു മാത്രമായിരുന്നു. ഇതോടൊപ്പം ബാബറും തന്റെ അമ്മയുമായി വഴക്കുണ്ടായിരുന്നുവെന്ന കൊല്ലപ്പെട്ട സുഭദ്രാഭായിയുടെ മകളുടെ മൊഴിയും പൊലീസ് ഹാജരാക്കിയിരുന്നു. 

വഴക്കു കൂടി എന്നതു മാത്രം ഒരു ഇരട്ട കൊലയ്ക്ക് കാരണമാവണമെന്നില്ല എന്ന് കോടതി വ്യക്തമാക്കി. പോലീസ് ഹാജരാക്കിയ ആയുധങ്ങളും മറ്റും കൃത്യമായി പരിശോധിക്കപ്പെട്ടിട്ടില്ലെന്നും കോടതി ചൂണ്ടിക്കാട്ടി. 
    
</TEXT>
</DOC>