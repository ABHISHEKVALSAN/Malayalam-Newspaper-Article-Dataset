<DOC>
<DOCNO>114032185145.utf8</DOCNO>
<TEXT>


           സ്വര്‍ണ്ണാഭരണ നിര്‍മ്മാണത്തിന്‌ സുരക്ഷയില്ല, ജീവന്‍ പണയപ്പെടുത്തി ജീവനക്കാര്‍    

Friday 21 March 2014 10:19 pm IST

പുതുക്കാട്‌: മുളങ്ങിലെ സ്വര്‍ണ്ണാഭരണ ശാലയില്‍ ഉണ്ടായ ദുരന്തം മറ്റു പണിശാലകള്‍ക്കുള്ള മുന്നറിയിപ്പ്‌. മുളങ്ങ്‌ കൊറ്റിക്കല്‍ ബാലന്റെ വീടിന്റെ ടെറസിലെ താത്കാലിക ഷെഡിലെ പണിശാലയില്‍ തിങ്കളാഴ്ച ഉച്ചക്ക്‌ രണ്ടരയോടെയാണ്‌ സ്ഫോടനമുണ്ടായത്‌. സ്ഫോടനത്തില്‍ അഞ്ചു പേരാണ്‌ മരിച്ചത്‌. പലരുടേയും നില ഗുരുതരമാണ്‌.നാല്‍പതു പേരാണ്‌ ഇവിടെയുണ്ടായിരുന്നത്‌.
ലൈസന്‍സില്ലായിരുന്നു. സുരക്ഷാ സംവിധാനങ്ങളുമില്ലായിരുന്നു. അനധികൃത ഗ്യാസ്‌ കുറ്റിയുപയോഗിച്ചും പാചകവാതക സിലിണ്ടര്‍ ഉപയോഗിച്ചുമാണ്‌ ആഭരണ നിര്‍മാണം നടത്തിയിരുന്നത്‌. മറ്റ്‌ പണിശാലകളിലും ഇതാണ്‍നടക്കുന്നത്‌. മുളങ്ങ്‌, പാഴായി, ചേര്‍പ്പ്‌, അവണിശ്ശേരി, വല്ലച്ചിറ, തൈക്കാട്ടുശ്ശേരി എന്നിവിടങ്ങളിലും നിരവധി സ്ഥാപനങ്ങള്‍ പ്രവര്‍ത്തിക്കുന്നുണ്ട്‌. സ്വര്‍ണ്ണാഭരണം നിര്‍മ്മിക്കാന്‍ ഗ്യാസ്‌ ഉപയോഗിച്ചു തുടങ്ങിയിട്ട്‌ പത്തുവര്‍ഷമായി.മുന്‍പ്‌ മെഴുകില്‍ തിരി വച്ച്‌ കത്തിച്ചാണ്‌ സ്വര്‍ണ്ണം വിളക്കിയിരുന്നത്‌. 
നിര്‍മാണ രംഗത്തെ പ്രതിസന്ധിയും മെഴുകിെ‍ന്‍റ വിലവര്‍ദ്ധനവുമാണ്‌ ഗ്യാസിലേക്ക്‌ തിരിയാന്‍ കാരണം. പണി വേഗത്തില്‍ തീരുമെന്നതാണ്മറ്റൊരുകാരണം. പാചകവാതക സിലിണ്ടറുകളാണ്‌ എല്ലാവരും ഉപയോഗിക്കുന്നതും. ഗ്യാസ്‌ സിലിണ്ടറുകളില്‍ പൈപ്പു ഘടിപ്പിച്ച്‌ പണിശാലയുടെ വിവിധ ഭാഗങ്ങളില്‍ ഗ്യാസ്‌എത്തിക്കും. പൈപ്പുകളില്‍ നോസിലുകള്‍ പിടിപ്പിച്ചാണ്‌ ആഭരണം വിളക്കുന്നത്‌. തൊഴിലാളികളുടെ അശ്രദ്ധ മൂലം ചുട്ടുപഴുത്ത പിച്ചളനോസിലുകള്‍ സീല്‍ഡ്‌ പൈപ്പുകളില്‍ കൂട്ടിമുട്ടി ചോര്‍ച്ചയുണ്ടാവാന്‍ സാധ്യതയേറെയാണ്‌.
അന്യസംസ്ഥാന തൊഴിലാളികളാണ്‌ ഈ മേഖലയില്‍ കൂടുതലും. ഇവര്‍ താമസിക്കുന്നതും പണിശാലകളില്‍ തന്നെ.അതിനാല്‍ ഇവരുടെ വസ്ത്രങ്ങളും പണിശാലയുടെ ഒരു ഭാഗത്തുതന്നെയാണ്‌ കൂട്ടിയിടുന്നതും. ഇതും അപകടം ക്ഷണിച്ചു വരുത്തും.
പണിശാലകള്‍ക്ക്‌ സുരക്ഷാ സംവിധാനങ്ങള്‍ ഒരുക്കാനോ നിര്‍ദ്ദേശങ്ങള്‍ നല്‍കാനോ അധികൃതര്‍ ശ്രദ്ധിക്കാറില്ല.
ഇവിടങ്ങളില്‍ പണിയെടുക്കുന്ന അന്യസംസ്ഥാന തൊഴിലാളികളെ സംബന്ധിച്ച ഒരു രേഖയും പോലീസ്‌ സ്റ്റേഷനില്‍ ഉടമകള്‍ ഹാജരാക്കാറില്ല. ഇവ ശേഖരിക്കുവാന്‍ പോലീസും ശ്രദ്ധിക്കാറില്ല. 
    
</TEXT>
</DOC>