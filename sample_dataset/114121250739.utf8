<DOC>
<DOCNO>114121250739.utf8</DOCNO>
<TEXT>


           ആരോപണവിധേയന്റെ  സാന്നിധ്യത്തില്‍ മൊഴിയെടുപ്പ്    

Friday 12 December 2014 10:48 pm IST

        തൃശൂര്‍: കാര്‍ഷിക സര്‍വ്വകലാശാലയില്‍ വകുപ്പ് മേധാവിയുടെ പീഡനത്തിന് ഇരയായ അധ്യാപികയില്‍ നിന്ന് ആരോപണ വിധേയന്റെ സാന്നിദ്ധ്യത്തില്‍ മൊഴിയെടുക്കല്‍. കഴിഞ്ഞ ദിവസം വിസി എക്‌സിക്യുട്ടിവ് കമ്മിറ്റിയോട് ആലോചിക്കാതെ നിയമിച്ച എറണാകുളം ജില്ലാ റിട്ട.ജഡ്ജിയാണ് വിചിത്ര മൊഴിയെടുക്കല്‍ നടത്തിയത്.

ഇന്നലെ കാര്‍ഷിക സര്‍വ്വകലാശാല ആസ്ഥാനത്ത് പീഡനത്തിന് ഇരയായ അധ്യാപികയില്‍ നിന്നാണ് ആരോപണ വിധേയനായ രഞ്ജിത്തിന് മുന്നില്‍ വെച്ച് മുന്‍ ജില്ലാ ജഡ്ജി എസ്. വിജയകുമാര്‍ മൊഴിയെടുത്തത്. ആയിരം കുറ്റവാളികള്‍ രക്ഷപ്പെട്ടാലും ഒരു നിരപരാധി പോലും ശിക്ഷിക്കപ്പെടരുതെന്ന ആമുഖത്തോടെയാണ് ജില്ലാ ജഡ്ജ് മൊഴിയെടുക്കല്‍ ആരംഭിച്ചത്.

ഇത് പ്രതിയെ രക്ഷിക്കാനുള്ള ശ്രമത്തിന്റെ ഭാഗമാണെന്ന് ആരോപണം ഉയര്‍ന്നിട്ടുണ്ട്. മൊഴിയെടുക്കാന്‍ ഹാജരാകാന്‍ അറിയിപ്പ് നല്‍കുന്നത് അന്വേഷണ ഉദ്യോഗസ്ഥനാണെങ്കില്‍ ഇവിടെ രജിസ്ട്രാറാണ് അധ്യാപികയോട് ഹാജരാകാന്‍ ആവശ്യപ്പെട്ടത്. 15 ന് ഇവരോട് വീണ്ടും ഹാജരാകാന്‍ ആവശ്യപ്പെട്ടിട്ടുണ്ട്. കൂടാതെ സാക്ഷിപ്പട്ടികയില്‍ ഉള്ളവരോട് 21 നും ഹാജരാകണമെന്നും ആവശ്യപ്പെട്ടിട്ടുണ്ട്.

നേരത്തെ അധ്യാപികയുടെ പരാതിയെ തുടര്‍ന്ന് സര്‍വ്വകലാശാലയിലെ വനിതാ സെല്ലും, വനിതാ കമ്മിഷന്‍ അംഗം കെ.എ.തുളസിയും അന്വേഷണം നടത്തി ഇയാള്‍ കുറ്റക്കാരനാണെന്ന് റിപ്പോര്‍ട്ട് നല്‍കിയിരുന്നു. ഇതു പ്രകാരം ഒല്ലുര്‍ പോലീസ് അധ്യാപികയുടെ മൊഴിയെടുത്ത് റിപ്പോര്‍ട്ട് തയ്യാറാക്കിയിരുന്നു. ഇതിനിടയിലാണ് വിസി മറ്റൊരു അന്വേഷണ കമ്മിഷനെ നിയോഗിച്ചത്.
ഒരു വര്‍ഷത്തിനുള്ളില്‍ നിരവധി അന്വേഷണ കമ്മിഷന് മുന്നിലാണ് അധ്യാപിക ഹാജരായത്. ഇതു മൂലം കടുത്ത മാനസിക സമ്മര്‍ദ്ദമാണ് അനുഭവിക്കുന്നത്.
    
</TEXT>
</DOC>