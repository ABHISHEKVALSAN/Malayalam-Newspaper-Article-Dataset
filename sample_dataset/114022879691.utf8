<DOC>
<DOCNO>114022879691.utf8</DOCNO>
<TEXT>


           ടി.പി വധം: പ്രതികളെ പാര്‍ട്ടി തള്ളിപ്പറയണമായിരുന്നു: വി.എസ്    

Friday 28 February 2014 10:15 pm IST

ന്യൂദല്‍ഹി: സിപിഎമ്മിനെതിരെ വീണ്ടും വി.എസിന്റെ കത്ത്‌. ലോക്സഭാ തെരഞ്ഞെടുപ്പിനു മുന്നോടിയായുള്ള സിപിഎം കേന്ദ്രകമ്മറ്റി യോഗം ഇന്ന്‌ ആരംഭിക്കാനിരിക്കെയാണ്‌ ടി.പി വധക്കേസിലെ നിലപാടിലുറച്ച്‌ വി.എസ്‌ അച്യുതാനന്ദന്‍ കത്ത്‌ നല്‍കിയത്‌.കത്തിന്റെ കോപ്പികള്‍ മുഴുവന്‍ കേന്ദ്രകമ്മറ്റി അംഗങ്ങള്‍ക്കും നല്‍കിയിട്ടുണ്ട്‌. എന്നാല്‍ വി.എസിന്റെ പാര്‍ട്ടി വിരുദ്ധ നിലപാടുകളേപ്പറ്റിയുള്ള ചര്‍ച്ചകളൊന്നും കേന്ദ്രകമ്മറ്റിയില്‍ നടത്തേണ്ടെന്ന്‌ ഇന്നലെ പോളിറ്റ്‌ ബ്യൂറോ തീരുമാനിച്ചിരുന്നു.

ഇതോടെ ടി.പി വധക്കേസില്‍ പാര്‍ട്ടി നിലപാടിന്‌ വിരുദ്ധമായി മുന്നോട്ടുപോകുന്ന വിഎസിനെ പ്രതിപക്ഷ നേതൃസ്ഥാനത്തു നിന്നും നീക്കണമെന്ന കേരളാ നേതൃത്വത്തിന്റെ ആവശ്യം കേന്ദ്രകമ്മറ്റിയില്‍ ഉയര്‍ന്നേക്കാം. എന്നാല്‍ ലോക്സഭാ തെരഞ്ഞെടുപ്പ്‌ പടിവാതില്‍ക്കലെത്തി നില്‍ക്കെ വി.എസ്‌ അച്യുതാനന്ദനെതിരായ നടപടിയെപ്പറ്റി പാര്‍ട്ടി നേതൃത്വത്തിന്‌ ചിന്തിക്കാന്‍ പോലും സാധിക്കാത്ത സ്ഥിതിയാണ്‌. ഇതു മുതലെടുത്താണ്‌ ടി.പി കേസിലെ നിലപാട്‌ കേന്ദ്രകമ്മറ്റി നടക്കുമ്പോള്‍ വീണ്ടും വി.എസ്‌ ഉയര്‍ത്തുന്നത്‌. 

ടി.പി കേസില്‍ സംസ്ഥാന നേതൃത്വത്തിന്‌ തെറ്റു സംഭവിച്ചതായി വി.എസ്‌ കേന്ദ്രകമ്മറ്റിക്കയച്ച കത്തില്‍ വ്യക്തമാക്കുന്നുണ്ട്‌. സംഭവത്തില്‍ പാര്‍ട്ടിക്ക്‌ പങ്കില്ലെന്ന്‌ പാര്‍ട്ടിക്കാര്‍ പോലും വിശ്വസിക്കില്ല. കേസില്‍പ്പെട്ട നേതാക്കളെ തള്ളിപ്പറയുകയായിരുന്നു പാര്‍ട്ടി ചെയ്യേണ്ടിയിരുന്നത്‌, വി.എസ്‌ കത്തില്‍ തുടരുന്നു.

പോളിറ്റ്‌ ബ്യൂറോ അംഗം കോടിയേരി ബാലകൃഷ്ണന്‍ പ്രതികളെ ജയിലില്‍ സന്ദര്‍ശിച്ചത്‌ തെറ്റായ നടപടിയാണ്‌. ഫായിസിന്റെ ജയില്‍ സന്ദര്‍ശനത്തേപ്പറ്റി പാര്‍ട്ടി സ്വീകരിച്ച മൗനവും തെറ്റാണ്‌. സംസ്ഥാന നേതൃത്വത്തിന്റെ നിലപാടുകള്‍ തിരുത്താന്‍ കേന്ദ്രനേതൃത്വം ഇടപെടണമെന്നും വി.എസ്‌ അച്യുതാനന്ദന്‍ കത്തില്‍ വ്യക്തമാക്കുന്നുണ്ട്‌. എന്നാല്‍ കത്തിലെ വിവരങ്ങളേപ്പറ്റി പ്രതികരിക്കാന്‍ പ്രതിപക്ഷ നേതാവ്‌ വി.എസ്‌ അച്യുതാനന്ദന്‍ തയ്യാറായില്ല.

ഇന്നലെ സമാപിച്ച സിപിഎം പോളിറ്റ്‌ ബ്യൂറോ യോഗം ലോക്സഭാ തെരഞ്ഞെടുപ്പ്‌ നിലപാടുകള്‍ ചര്‍ച്ച ചെയ്തു. പാര്‍ട്ടിക്കു സ്വാധീനമുള്ള സംസ്ഥാനങ്ങളില്‍ സ്വീകരിക്കേണ്ട തന്ത്രങ്ങളും സ്ഥാനാര്‍ത്ഥി നിര്‍ണ്ണയം സംബന്ധിച്ച വിഷയങ്ങളും പോളിറ്റ്‌ ബ്യൂറോ ചര്‍ച്ച ചെയ്തു. ഇന്നും നാളെയും കേന്ദ്രകമ്മറ്റി യോഗം നടക്കും. 

    
</TEXT>
</DOC>