<DOC>
<DOCNO>114110939992.utf8</DOCNO>
<TEXT>


            'മരിച്ച' അദ്ധ്യാപികയില്‍ ജീവന്റെ തുടിപ്പുകള്‍ അവശേഷിച്ചത് എട്ട് മണിക്കൂറുകളോളം    

Sunday 9 November 2014 11:40 pm IST

        ചേര്‍ത്തല: ഡോക്ടര്‍മാര്‍ മരിച്ചെന്ന് വിധിയെഴുതിയ അദ്ധ്യാപികയില്‍ ജീവന്റെ തുടിപ്പുകള്‍ അവശേഷിച്ചത് എട്ടു മണിക്കൂറുകളോളം. ശനിയാഴ്ച രാത്രി ഏഴിന് ആലപ്പുഴ മെഡിക്കല്‍ കോളേജ് ആശുപത്രിയില്‍ മസ്തിഷ്‌ക്കാഘാതത്തെ തുടര്‍ന്ന് മരിച്ചെന്ന് കരുതിയ ചേര്‍ത്തല മുട്ടം ഹോളിഫാമിലി എച്ച്എസ്എസ്  ഷേര്‍ളി ജോണ്‍ (47) എന്ന അദ്ധ്യാപികയാണ് ഞായറാഴ്ച പുലര്‍ച്ചെ മൂന്ന് വരെ ജീവിച്ച് മെഡിക്കല്‍ ലോകത്തിന് അത്ഭുതമായത്.

അവയവദാനത്തിനുള്ള സമ്മതപത്രം ടീച്ചര്‍ നേരത്തെ തന്നെ നല്‍കിയിരുന്നു. മരണം ഉറപ്പാക്കിയ ശേഷം മെഡിക്കല്‍ കോളേജ് ആശുപത്രിയിലെ ഡോക്ടര്‍മാര്‍ അവയവങ്ങള്‍ നീക്കം ചെയ്യുന്നതിനായി തിരുവനന്തപുരം മെഡിക്കല്‍ കോളേജ് ആശുപത്രിയിലെ ഡോക്ടര്‍മാരുടെ സേവനം ആവശ്യപ്പെട്ടിരുന്നു. അവര്‍ നടത്തിയ പരിശോധനയിലാണ് ഷേര്‍ളിയില്‍ ജീവന്റെ തുടിപ്പുകള്‍ ഉള്ളതായി കണ്ടെത്തിയത്.

ഉടന്‍ തന്നെ വിദഗ്ധ ശസ്ത്രക്രിയക്കായി ഷേര്‍ളിയെ ഓപ്പറേഷന്‍ തീയേറ്ററിലേക്ക്  മാറ്റിയെങ്കിലും പുലര്‍ച്ചെ മൂന്നോടെ ഷേര്‍ളി മരിക്കുകയായിരുന്നു. ഷേര്‍ളി മരിച്ചുവെന്ന് കരുതി ശനിയാഴ്ച വൈകിട്ടോടെ ചേര്‍ത്തല നഗരത്തിലും പരിസര പ്രദേശങ്ങളിലുമെല്ലാം ആദരാഞ്ജലികള്‍ അര്‍പ്പിച്ചുള്ള പോസ്റ്ററുകള്‍ പ്രത്യക്ഷപ്പെട്ടിരുന്നു. ചില മാധ്യമങ്ങളില്‍ ചരമവാര്‍ത്തയും വന്നു. ആലപ്പുഴ കരിപ്പമണ്ണില്‍ ജോണിന്റെ ഭാര്യയാണ് ഷേര്‍ളി. ഷെറിന്‍, രോഹന്‍ എന്നിവര്‍ മക്കളാണ്. സംസ്‌കാരം ഇന്ന് ഉച്ചയ്ക്ക് രണ്ടിന് വൈഎംസിഎ സെന്റ് ജോര്‍ജ് മാര്‍ത്തോമാ പള്ളിയില്‍ നടക്കും.
    
</TEXT>
</DOC>