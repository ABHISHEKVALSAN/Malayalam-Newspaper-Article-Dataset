<DOC>
<DOCNO>114040188477.utf8</DOCNO>
<TEXT>


           നാച്വറല്‍ ഹിസ്റ്ററി മ്യൂസിയം ഇനി ലോക നിലവാരത്തില്‍    

Tuesday 1 April 2014 10:41 pm IST

തിരുവനന്തപുരം: കേരളത്തിന്റെ അഭിമാനമായ നാച്വറല്‍ ഹിസ്റ്ററി മ്യൂസിയം ലോക നിലവാരത്തിലേക്ക്‌ ഉയര്‍ത്തുന്നു. പുരാവസ്തുക്കളുടെ ത്രിമാന ചിത്രങ്ങളും വിഷ്വലുകളും ഇതിനായി മ്യൂസിയത്തി ലൊരുക്കുകയാണ്‌. ലോകത്തിലെ ഏറ്റവും വലിയ മ്യൂസിയങ്ങളോട്‌ കിടപിടിക്കുന്ന തരത്തിലേക്ക്‌ തിരുവനന്തപുരത്തെ മ്യൂസിയത്തെ എത്തിക്കുകയാണ്‌ ലക്ഷ്യം. ഒന്നരക്കോടി രൂപ ചെലവാക്കിയുള്ള ആദ്യഘട്ട പ്രവര്‍ത്തനങ്ങള്‍ ഏകദേശം പൂര്‍ത്തിയായി. സസ്തനികളുടെ അസ്ഥികൂടവും, നീലത്തിമിംഗലത്തിന്റെ താടിയെല്ലും, ചത്ത കാണ്ടാമൃഗങ്ങളുടെ തൊലിയെടുത്തു നിര്‍മ്മിച്ച മാതൃകയുമെല്ലാം കാഴ്ചക്കാര്‍ക്ക്‌ ഇനി പുതിയ അനുഭവമാകും. 
നവീകരണത്തിെ‍ന്‍റ രണ്ടാം ഘട്ടത്തിന്‌ മൂന്നു കോടിരൂപയുടെ പ്രോജക്ടാണുള്ളത്‌. മൃഗങ്ങളുടെ അസ്ഥിപഞ്ജരങ്ങളും, പക്ഷികളുടെയും വംശനാശം സംഭവിച്ചു പോയ എല്ലാത്തരം ജന്തുക്കളുടെയും അസ്ഥികളുടെ ശേഖരവും വിവരങ്ങളുമാണ്‌ ഉള്‍പ്പെടുത്തുക. പ്രകൃതിയോടിണങ്ങിയുള്ള തരത്തിലായിരിക്കും മൃൂ‍സിയത്തിലെ കാഴ്ചകള്‍ ഒരുക്കുന്നത്‌. സ്റ്റഫ്‌ ചെയ്ത രൂപങ്ങള്‍ പ്രത്യേകം സ്ഥലങ്ങളില്‍ സ്ഥാപിക്കും. ആഫ്രിക്കന്‍ സസ്തനികളെക്കുറിച്ച്‌ മനസ്സിലാക്കാന്‍ എത്തുന്നവര്‍ അകപ്പെടുന്നത്‌, ശരിക്കും കാട്ടിലായിരിക്കും. അവിടെ ആഫ്രിക്കന്‍ കാടുകളിലുള്ള അപൂര്‍വ്വയിനം മരങ്ങളുണ്ടാകും, പക്ഷികളുണ്ടാകും, വെള്ളച്ചാട്ടമുണ്ടാകും, മൃഗങ്ങളുണ്ടാകും. കോടി വര്‍ഷങ്ങള്‍ പഴക്കമുള്ള ഫോസിലുകള്‍ ഇവിടുണ്ട്‌.
കൂടാതെ മുഖ്യമന്ത്രിമാരായിരുന്ന ഇകെ നായനാര്‍, കെ കരുണാകരന്‍, എകെ ആന്റണി തുടങ്ങിയവര്‍ക്കു കിട്ടിയിട്ടുള്ള അവാര്‍ഡുകള്‍, പേനകള്‍, കണ്ണട തുടങ്ങിയവയും ഇവിടെ പ്രദര്‍ശിപ്പിക്കും.
നാച്വറല്‍ ഹിസ്റ്ററി മ്യൂസിയത്തിന്റെ ഉപജ്ഞാതാവായ ജനറല്‍ കെല്ലന്‍ എന്ന ബ്രിട്ടീഷുകാരനെപ്പറ്റിയുള്ള വിവരങ്ങളും മ്യൂസിയത്തിലുണ്ടാകും. വിദേശികള്‍ക്ക്‌ വേണ്ടി രണ്ടു ടച്ച്‌ സ്ക്രീന്‍ കിയോസ്ക്കുകള്‍ വെയ്ക്കും. കൂടാതെ മ്യൂസിയത്തിനുള്ളില്‍ എന്തൊക്കെയാണുള്ളതെന്ന വിവരങ്ങള്‍ നല്‍കാന്‍ എല്‍സിഡി ടിവിയുമുണ്ടാകും. ജനറല്‍ കെല്ലന്റെ യാത്രകളില്‍ വിവിധ രാജ്യങ്ങളില്‍ നിന്നും ലഭിച്ച കല്ലുകള്‍, പുരാവസ്തുക്കള്‍, ശിലകള്‍, പ്രകൃതിയുടെ സൃഷ്ടികള്‍ തുടങ്ങിയവയെ സംരക്ഷിക്കാന്‍ വേണ്ടിയാണ്‌ 1885 ല്‍ എന്‍എച്ച്‌ മ്യൂസിയം എന്ന ആശയം കൊണ്ടു വന്നത്‌. 
1958ല്‍ കേരളത്തിന്റെ ആദ്യ ഗവര്‍ണര്‍ കൃഷ്ണറാവുവാണ്‌ ഈ കെട്ടിടത്തിനു തറക്കല്ലിട്ടത്‌. 1964ല്‍ നാച്വറല്‍ ഹിസ്റ്ററി മ്യൂസിയം ജനങ്ങള്‍ക്കു തുറന്നു കൊടുത്തു. മ്യൂസിയം സ്ഥാപകന്‍ കെല്ലന്‍ അന്ത്യവിശ്രമം കൊള്ളുന്നത്‌ ആലപ്പുഴയിലെ ഒരു പള്ളിസെമിത്തേരിയിലാണ്‌. എന്‍എച്ച്‌ മ്യൂസിയം, നേപ്പിയര്‍, ആര്‍ട്ട്‌ ഗ്യാലറി, മൃഗശാല എന്നിവയില്‍ നിന്നും ഇപ്പോള്‍ വകുപ്പിന്‌ നല്ലവരുമാനമാണ്‌. 75,000രൂപയോളമാണ്‌ ദിവസം വരുമാനം. അഞ്ചു വര്‍ഷം മുമ്പ്‌ 5,000രൂപ പോലും ഉണ്ടായിരുന്നില്ല.
എ.എസ്‌. ദേവ്‌

</TEXT>
</DOC>