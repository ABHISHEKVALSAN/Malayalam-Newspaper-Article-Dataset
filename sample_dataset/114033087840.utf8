<DOC>
<DOCNO>114033087840.utf8</DOCNO>
<TEXT>


           സിപിഎം-കോണ്‍ഗ്രസ്‌ സഖ്യത്തിന്‌ കളമൊരുങ്ങുന്നു    

Sunday 30 March 2014 10:51 pm IST

കാസര്‍കോട്‌: ലോക്സഭാ തെരഞ്ഞെടുപ്പില്‍ കോണ്‍ഗ്രസ്‌-സിപിഎം സഖ്യത്തിന്‌ എ.കെ. ആന്റണി ഇടനിലക്കരാനാകുന്നു. ഹൈക്കമാന്റ്‌ ദൗത്യം നിര്‍വഹിക്കാനെത്തിയ ആന്റണി സംസ്ഥാന തെരഞ്ഞെടുപ്പു പ്രചാരണത്തിലൂടെ കോണ്‍ഗ്രസിന്റെ പരസ്യനിലപാടു പ്രഖ്യാപിക്കുകയായിരുന്നു. സംസ്ഥാന രാഷ്ട്രീയത്തില്‍ തന്റെ കാലം കഴിഞ്ഞെന്നു സമ്മതിച്ച ആന്റണി ന്യൂദല്‍ഹിയിലെ സ്ഥാനമുറപ്പിക്കാന്‍ നടത്തുന്ന കഠിന ശ്രമത്തിന്റെ ഭാഗമായാണിത്‌. 
തെരഞ്ഞെടുപ്പു പ്രചാരണത്തിനു കേരളത്തിലെത്തിയ ആന്റണി തിരുവനന്തപുരത്തും കാസര്‍കോട്ടുമാണ്‌ നിര്‍ണായക രാഷ്ട്രീയ പ്രഖ്യാപനങ്ങള്‍ നടത്തിയത്‌. ബിജെപി സ്ഥാനാര്‍ത്ഥികള്‍ ഏറ്റവും ശക്തമായ മുന്നേറ്റം നടത്തിയിട്ടുള്ള മണ്ഡലങ്ങളിലാണ്‌ ആന്റണി പ്രചാരണത്തിനിറങ്ങിയത്‌. തെരഞ്ഞെടുപ്പിനുശേഷം കേന്ദ്രത്തില്‍ സര്‍ക്കാര്‍ രൂപവത്കരിക്കുന്ന കാര്യത്തില്‍ സിപിഎം ഉള്‍പ്പെടെയുള്ളവരുടെ പിന്തുണ സ്വീകരിക്കാന്‍ കോണ്‍ഗ്രസ്‌ തയ്യാറാണെന്ന്‌ ആന്റണി കാസര്‍കോട്ട്‌ ഇന്നലെ വ്യക്തമാക്കി. വര്‍ഗ്ഗീയ ശക്തികള്‍ക്കെതിരായ സിപിഎം നിലപാട്‌ ആത്മാര്‍ത്ഥമാണെങ്കില്‍ കോണ്‍ഗ്രസിനെ പിന്തുണക്കാന്‍ തയ്യാറാകണമെന്ന്‌ ആന്റണി പറഞ്ഞു. അധികാരത്തില്‍ വരാന്‍ കോണ്‍ഗ്രസുമായി സഹകരിക്കുന്ന ഏതു കക്ഷികളുമായും സഖ്യമുണ്ടാക്കാന്‍ തയ്യാറാകുമെന്നും ആന്റണി നയം വ്യക്തമാക്കി.
കാലത്തിനനുസരിച്ച്‌ മാറുന്നില്ലെങ്കില്‍ യൂറോപ്പിലെ ഗതിയായിരിക്കും കേരളത്തിലെ കമ്മ്യൂണിസ്റ്റ്‌ പാര്‍ട്ടിക്കുമെന്ന്‌ അദ്ദേഹം പറഞ്ഞു. യുവാക്കളെല്ലാം ഇന്ന്‌ സിപിഎമ്മിനെതിരാണ്‌. നേതൃത്വം തീരുമാനിച്ച്‌ കൊല നടത്തുന്ന പാര്‍ട്ടിയായി സിപിഎം മാറിയിരിക്കുന്നു. കോടതിവിധിയല്ല പാര്‍ട്ടിതീരുമാനങ്ങളാണ്‌ സിപിഎമ്മിന്‌ വലുത്‌. കൊലപാതക രാഷ്ട്രീയത്തിനെതിരെ ജനങ്ങള്‍ വിധിയെഴുതുമെന്നും മറ്റും വിശദീകരിച്ച്‌ സിപിഎമ്മിനെ പ്രതിരോധിക്കാനും ആന്റണി മറന്നില്ല.
2004ല്‍ അധികാരത്തിലെത്താന്‍ ഇടതുപക്ഷത്തെ കൂട്ടുപിടിച്ചപ്പോള്‍ പറഞ്ഞ അതേ ന്യായം തന്നെയാണ്‌ കോണ്‍ഗ്രസ്‌ ഇപ്പോഴും നിരത്തുന്നത്‌. യുപിഎക്ക്‌ ഭൂരിപക്ഷം നേടാന്‍ ആകില്ലെന്ന തുറന്നുപറച്ചിലാണ്‌ ദേശീയ നേതാവായ ആന്റണിയുടെ വാക്കുകളിലുള്ളതെങ്കിലും കോണ്‍ഗ്രസ്‌-സിപിഎം സഖ്യം സുവ്യക്തമാക്കുന്നതാണ്‌ നിലപാട്‌. നേരത്തെ സിപിഎം ജനറല്‍ സെക്രട്ടറി പ്രകാശ്‌ കാരാട്ടും കോണ്‍ഗ്രസിനെ പിന്തുണക്കുമെന്ന്‌ വ്യക്തമാക്കിയിരുന്നു.
കെ. സുജിത്‌

</TEXT>
</DOC>