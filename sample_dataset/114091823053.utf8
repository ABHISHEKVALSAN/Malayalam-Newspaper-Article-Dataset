<DOC>
<DOCNO>114091823053.utf8</DOCNO>
<TEXT>


           സപ്തംബര്‍ 30 വരെ ബാറുകള്‍ പൂട്ടേണ്ടെന്ന് സുപ്രീംകോടതി    

Thursday 18 September 2014 12:33 pm IST

        

ന്യൂദല്‍ഹി: ഇന്നലെ രാത്രി മുതല്‍ പ്രവര്‍ത്തനം നിര്‍ത്തണമെന്നു സംസ്ഥാന സര്‍ക്കാര്‍ നിര്‍ദ്ദേശിച്ച 292 ബാറുകളുടെയും പ്രവര്‍ത്തനം സപ്തംബര്‍ 30 വരെ തടയരുതെന്ന് സുപ്രീം കോടതി. അതേ സമയം, ബാര്‍ ഉടമകള്‍ കേരള ഹൈക്കോടതിയില്‍ സമര്‍പ്പിച്ചിരിക്കുന്ന ഹര്‍ജിയില്‍ എത്രയും വേഗം തീര്‍പ്പുകല്‍പ്പിക്കണമെന്നും കോടതി നിര്‍ദ്ദേശിച്ചു. സംസ്ഥാന സര്‍ക്കാരിന്റെ മദ്യനയത്തെ വിമര്‍ശിച്ച കോടതി സമ്പൂര്‍ണ്ണ മദ്യ നിരോധനമാണുദ്ദേശിക്കുന്നതെങ്കില്‍ ഗുജറാത്ത് മാതൃക പിന്തുടരണമെന്നും അഭിപ്രായപ്പെട്ടു. ജസ്റ്റിസുമാരായ അനില്‍ ആര്‍. ദവെ, യു. യു. ലളിത് എന്നിവരടങ്ങിയ ബെഞ്ചാണ് ഹര്‍ജി പരിഗണിച്ചത്. ഇതോടെ ബാര്‍ വിഷയത്തില്‍ ഹൈക്കോടതിയുടെ വിധി നിര്‍ണ്ണായകമാകുകയാണ്. ഹൈക്കോടതി സപ്തംബര്‍ 18-നാണ് കേസ് പരിഗണിക്കുന്നത്.

സര്‍ക്കാരിന്റെ പുതിയ മദ്യനയ പ്രകാരം ഫൈവ്‌സ്റ്റാര്‍ പദവിയില്ലാത്ത ഹോട്ടലുകളിലെ ബാറുകള്‍ ഒഴികെ എല്ലാം ഇന്നലെ രാത്രി 11 മണി മുതല്‍ പ്രവര്‍ത്തനം നിര്‍ത്തണമെന്നായിരുന്നു നിര്‍ദ്ദേശിച്ചിരുന്നത്. 292 ബാറുകള്‍ക്ക് പ്രവര്‍ത്തനം നിര്‍ത്താനാവശ്യപ്പെട്ട് നോട്ടീസ് നല്‍കുകയും ചെയ്തിരുന്നു. ഇതിനെതിരേ ബാറുടമകള്‍ സമര്‍പ്പിച്ച ഏഴോളം ഹര്‍ജികളാണ് സുപ്രീം കോടതി ഇന്നലെ പരിഗണിച്ചത്.

സര്‍ക്കാരിന്റെ മദ്യനയത്തില്‍ വിവേചനമുണ്ടെന്ന ആക്ഷേപമാണ് ബാര്‍ ഉടമകള്‍ ഉന്നയിച്ചത്. ലൈസന്‍സ് കാലാവധി തീരും വരെയെങ്കിലും പ്രവര്‍ത്തിക്കാന്‍ അനുമതി നല്‍കണമെന്നും ബാറുടമകള്‍ ആവശ്യപ്പെട്ടു. പ്രാഥമിക വാദത്തില്‍ തന്നെ ഉടമകളുടെ നിലപാട് കണക്കിലെടുത്ത കോടതി ഇക്കാര്യത്തില്‍ സംസ്ഥാന സര്‍ക്കാരിന്റെ നിലപാടു ചോദിച്ചു. മദ്യം സംസ്ഥാനത്ത് ഒരു സാമൂഹ്യ വിപത്താണെന്നും ഘട്ടം ഘട്ടമായി സമ്പൂര്‍ണ്ണ മദ്യ നിരോധനമാണ് ലക്ഷ്യമെന്നും സര്‍ക്കാരിനു വേണ്ടി ഹാജരായ കപില്‍ സിബല്‍ വ്യക്തമാക്കി. സാമൂഹ്യ വിപത്ത് ഒഴിവാക്കുകയാണ് ലക്ഷ്യമെങ്കില്‍ എല്ലാത്തരം മദ്യങ്ങളുടെ വില്‍പ്പനയും നിര്‍ത്തണമെന്ന് കോടതി പറഞ്ഞു. ഗുജറാത്ത് മാതൃകയില്‍ നിരോധനം നടപ്പാക്കണമെന്നും കോടതി പറഞ്ഞു. ഫൈവ് സ്റ്റാറുകള്‍ മാത്രം തുറക്കുന്നതില്‍ എന്ത് യുക്തിയാണുള്ളതെന്ന് ചോദിച്ച കോടതി ബിവറേജസില്‍ നിന്നും മദ്യം വാങ്ങി വീട്ടിലിരുന്ന് കുടിക്കാവുന്ന സ്ഥിതിയാണ് ഇപ്പോഴുളളതെന്നും നിരീക്ഷിച്ചു. സമ്പന്നര്‍ക്ക് മാത്രം മദ്യം ലഭിക്കുന്ന സ്ഥിതിയല്ല ഉണ്ടാക്കേണ്ടതെന്നും കോടതി അഭിപ്രായപ്പെട്ടു. നിലവാരം കുറഞ്ഞ ബാറുകളെന്നതുകൊണ്ട് ഉദ്ദേശിക്കുന്നത് എന്താണെന്നും കോടതി ചോദിച്ചു.

ഹൈക്കോടതിയുടെ സിംഗിള്‍ ബെഞ്ച് ഇക്കാര്യത്തില്‍ അടിയന്തരമായി തീര്‍പ്പ് കല്‍പ്പിക്കണമെന്നു കോടതി നിര്‍ദ്ദേശിച്ചു. സപ്തംബര്‍ 16നകം കേരള സര്‍ക്കാര്‍ എതിര്‍ സത്യവാങ്മൂലം ഹൈക്കോടതിയില്‍ നല്‍കണമെന്നും സുപ്രീംകോടതി ആവശ്യപ്പെട്ടു. ബാര്‍ ഉടമകള്‍ക്ക് വേണ്ടി മുതിര്‍ന്ന അഭിഭാഷകരായ ഫാലി എസ്. നരിമാന്‍, രാം ജത്മലാനി, രാജീവ് ധവാന്‍, അരയാമ സുന്ദരം തുടങ്ങിയവര്‍ ഹാജരായി.
    
</TEXT>
</DOC>