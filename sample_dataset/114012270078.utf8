<DOC>
<DOCNO>114012270078.utf8</DOCNO>
<TEXT>


           മിച്ചഭൂമികേസില്‍ സംസ്ഥാന സര്‍ക്കാര്‍ കെജിഎസ്‌ ഗ്രൂപ്പിനൊപ്പമെന്ന്‌ രേഖകള്‍    

Wednesday 22 January 2014 9:43 am IST

പത്തനംതിട്ട: ആറന്മുള മിച്ചഭൂമികേസില്‍ സംസ്ഥാന സര്‍ക്കാര്‍ കെജിഎസ്‌ ഗ്രൂപ്പിനൊപ്പമെന്ന്‌ രേഖകള്‍. കെജിഎസ്‌ ഗ്രൂപ്പിന്‌ കേസില്‍ നിന്നും ഒഴിവാക്കപ്പെടാന്‍ അര്‍ഹതയുണ്ടെന്ന്‌ വ്യക്തമാക്കുന്ന പരിസ്ഥിതി വകുപ്പ്‌ പ്രിന്‍സിപ്പല്‍ സെക്രട്ടറിയുടെ കത്താണ്‌ ഇപ്പോള്‍ പുറത്തായത്‌. കേന്ദ്ര വനം പരിസ്ഥിതി മന്ത്രാലയത്തിന്‌ 21.08.2013 ല്‍ നല്‍കിയ മറുപടിയിലാണ്‌ പ്രിന്‍സിപ്പല്‍ സെക്രട്ടറി വിവാദപരാമര്‍ശം നടത്തിയിട്ടുള്ളത്‌.

ആറന്മുള വിമാനത്താവള പദ്ധതിക്ക്‌ പരിസ്ഥിതി ക്ലിയറന്‍സ്‌ നല്‍കുന്നതിന്‌ മുന്നോടിയായി സംസ്ഥാന സര്‍ക്കാരിന്‌ കേന്ദ്രം കത്തയച്ചിരുന്നു. ഇതിനുള്ള മറുപടിയിലാണ്‌ കേന്ദ്രമന്ത്രാലയത്തെ തന്നെ നിസ്സാരവല്‍ക്കരിച്ചുകൊണ്ട്‌ സംസ്ഥാനം മറുപടിക്കത്ത്‌ നല്‍കിയത്‌. പരിസ്ഥിതി മന്ത്രാലയം സെക്രട്ടറിക്കാണ്‌ പ്രിന്‍സിപ്പല്‍ സെക്രട്ടറി കത്ത്‌ നല്‍കിയിരിക്കുന്നത്‌. ഇതില്‍ പറയുന്നത്‌ പ്രകാരം കേരള ഭൂപരിഷ്ക്കരണ നിയമം അനുസരിച്ച്‌ 2010 സെപ്തംബര്‍ എട്ടാംതീയതി ഇറങ്ങിയ സര്‍ക്കാര്‍ ഉത്തരവനുസരിച്ച്‌ കെജിഎസ്‌ ഗ്രൂപ്പിന്‌ മിച്ചഭൂമി കേസില്‍ നിന്നും ഒഴിവാക്കപ്പെടാന്‍ അര്‍ഹതയുണ്ടെന്നാണ്‌. ഗവണ്‍മെന്റ്‌ ഓര്‍ഡര്‍ (ആര്‍ടി) 1262/2010/ഐഡി എന്ന ഉത്തരവാണ്‌ പ്രിന്‍സിപ്പല്‍ സെക്രട്ടറി ഇവിടെ പരാമര്‍ശിക്കുന്നത്‌. പ്രസ്തുത ഉത്തരവ്‌ കഴിഞ്ഞ സര്‍ക്കാരിന്റെ കാലത്ത്‌ അഡീഷണല്‍ ചീഫ്‌ സെക്രട്ടറിയായിരുന്ന ടി.ബാലകൃഷ്ണന്‍ തയ്യാറാക്കിയതാണ്‌. അധികഭൂമി കൈവശം വെയ്ക്കുന്നത്‌ 1963 ലെ ഭൂപരിഷ്ക്കരണ നിയമം അനുസരിച്ച്‌ മാത്രം ആയിരിക്കണമെന്നാണ്‌ ഈ ഉത്തരവില്‍ പറയുന്നത്‌. കൂടാതെ 2008 ലെ നെല്‍വയല്‍ നീര്‍ത്തട സംരക്ഷണ നിയമവും ഇവിടെ കണക്കിലെടുക്കേണ്ടതുണ്ടെന്ന്‌ ഉത്തരവില്‍ വ്യക്തമാക്കുന്നു. 

വസ്തുതകള്‍ മറച്ചുവെച്ച്‌ മുന്‍സര്‍ക്കാരിന്റെ കാലത്തെ അഡീഷണല്‍ ചീഫ്‌ സെക്രട്ടറിയുടെ ഉത്തരവ്‌ പരിസ്ഥിതി മന്ത്രാലയത്തിന്‌ നല്‍കിയ കത്തില്‍ പരാമര്‍ശിക്കുകയാണ്‌ പ്രിന്‍സിപ്പല്‍ സെക്രട്ടറി ചെയ്തിരിക്കുന്നതെന്ന്‌ ഇതോടെ വ്യക്തമായി. പരിസ്ഥിതി വകുപ്പ്‌ പ്രിന്‍സിപ്പല്‍ സെക്രട്ടറിയുടെ മറുപടി കത്ത്‌ കെജിഎസ്‌ ഗ്രൂപ്പിനോടുള്ള സംസ്ഥാനസര്‍ക്കാരിന്റെ അനുകൂല നിലപാടിന്‌ ഒരു തെളിവാകുകയാണ്‌. കേന്ദ്ര പരിസ്ഥിതി മന്ത്രാലയത്തെ തെറ്റിധരിപ്പിക്കാനും സംസ്ഥാന സര്‍ക്കാരിലെ ഉന്നത ഉദ്യോഗസ്ഥന്റെ ഈ മറുപടി കത്തിന്‌ കഴിഞ്ഞതായും വിലയിരുത്തപ്പെടുന്നു. 

ജി. സുനില്‍

</TEXT>
</DOC>