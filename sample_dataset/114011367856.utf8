<DOC>
<DOCNO>114011367856.utf8</DOCNO>
<TEXT>


           ജസ്റ്റീസ് സ്വതന്തര്‍ കുമാറിനെതിരായ ലൈംഗീകാരോപണം സുപ്രീംകോടതിയിലേക്ക്    

Monday 13 January 2014 1:02 pm IST

ന്യൂദല്‍ഹി: ജസ്റ്റീസ് സ്വതന്തര്‍ കുമാറിനെതിരായ ലൈംഗീകാരോപണം സുപ്രീംകോടതിയിലേക്ക്. കേസില്‍ നടപടി സ്വീകരിക്കണമെന്ന് ആവശ്യപ്പെട്ടാണ് പെണ്‍കുട്ടി കോടതിയെ സമീപിച്ചത്. പരാതി കോടതി ബുധനാഴ്ച പരിഗണിക്കും.

പരാതി പരിശോധിക്കാന്‍ പ്രത്യേക കമ്മറ്റി രൂപീകരിക്കണമെന്നും പെണ്‍കുട്ടി ആവശ്യപ്പെട്ടിട്ടുണ്ട്. 2011 ല്‍ സ്വതന്തര്‍ കുമാറിനു കീഴില്‍ ഇന്റേണ്‍ഷിപ്പ് ചെയ്യവേ അദ്ദേഹം പീഡിപ്പിക്കാന്‍ ശ്രമിച്ചുവെന്നാണ് പെണ്‍കുട്ടിയുടെ പരാതി.

നേരത്തെ സുപ്രീംകോടതി ജഡ്ജിയായിരുന്നു ജസ്റ്റീസ് എ.കെ ഗാംഗുലിക്കെതിരേയും സമാനമായ ആരോപണം ഉയര്‍ന്നിരുന്നു. ഈ കേസില്‍ സുപ്രീംകോടതി പ്രത്യേക സമിതിയെ നിയോഗിക്കുകയും സമിതി വിഷയത്തില്‍ അന്വേഷണം നടത്തുകയും ചെയ്തിരുന്നു.

സുപ്രീംകോടതിയില്‍ നിന്നും വിരമിച്ച ജസ്റ്റീസ് സ്വതന്തര്‍ കുമാര്‍ നിലവില്‍ ദേശീയ ഹരിത ട്രിബ്യൂണല്‍ ചെയര്‍മാനാണ്. കോല്‍ക്കത്തയിലെ നാഷണല്‍ യൂണിവേഴ്‌സിറ്റി ഓഫ് ജൂറിഡിക്കല്‍ സയന്‍സസില്‍ നിയമവിദ്യാര്‍ഥിനിയായിരുന്നു ആരോപണമുന്നയിച്ച പെണ്‍കുട്ടി. കഴിഞ്ഞ മാസം വിഷയത്തില്‍ പെണ്‍കുട്ടി പരാതി നല്‍കിയിരുന്നു.

അതേസമയം വിഷയത്തില്‍ സുപ്രീംകോടതി അന്വേഷണം നടത്തുന്നത് ഉചിതമായിരിക്കുമെന്ന് അഡീഷണല്‍ സോളിസിറ്റര്‍ ജനറല്‍ ഇന്ദിരാ ജയ്‌സിംഗ് കഴിഞ്ഞ ദിവസം അഭിപ്രായപ്പെട്ടിരുന്നു. എന്നാല്‍ പെണ്‍കുട്ടി തന്റെ കീഴില്‍ ഇന്റേണ്‍ഷിപ്പ് ചെയ്തിരുന്നോയെന്ന് സംശയം പ്രകടിപ്പിച്ച ജസ്റ്റീസ് സ്വതന്തര്‍ കുമാര്‍ ആരോപണം നിഷേധിച്ചിരുന്നു.
    
</TEXT>
</DOC>