<DOC>
<DOCNO>114070612788.utf8</DOCNO>
<TEXT>


           സൈബര്‍ കുറ്റവാളികള്‍ 2013ല്‍തട്ടിയെടുത്തത് 24,630 കോടി     

Sunday 6 July 2014 10:54 pm IST

ന്യൂദല്‍ഹി: രാജ്യത്തെ സൈബര്‍ കുറ്റകൃത്യങ്ങളുടെ ഭീതിജനകമായ വ്യാപ്തി വെളിപ്പെടുത്തുന്ന പുതിയ റിപ്പോര്‍ട്ട് പുറത്ത്. ഇന്റര്‍നെറ്റിലെ ക്രിമിനല്‍ സംഘങ്ങള്‍ പോയവര്‍ഷം മാത്രം തട്ടിയെടുത്തത് 24, 630 കോടിരൂപ. 
കമ്പ്യൂട്ടറുകളെ തകരാറിലാക്കുന്ന പോഗ്രാമുകള്‍ ഇന്‍സ്റ്റാള്‍ ചെയ്തശേഷം പ്രശ്‌നംപരിഹരിച്ചുകൊടുക്കാമെന്നു പറഞ്ഞും വ്യാജ ഇ-മെയ്ല്‍ ഐഡികളിലൂടെ സ്ഥാപനങ്ങളുടെയും വ്യക്തികളുടെയും രേഖകള്‍ ചോര്‍ത്തിയശേഷം ഭീഷണിപ്പെടുത്തിയൊക്കെയുമാണ് ഇതില്‍ ഭൂരിഭാഗം പണവും സൈബര്‍ ക്രിമിനലുകള്‍ കവര്‍ന്നത്. ക്രിമിനല്‍ നീതിന്യായ വ്യവസ്ഥയുടെ നടത്തിപ്പിനാവശ്യമായ ചെലവ് അടക്കമുള്ള വിവിധവശങ്ങളെക്കുറിച്ച് പഠിക്കാന്‍ നിയോഗിക്കപ്പെട്ട, ദല്‍ഹി ലീഗല്‍ സര്‍വീസ് അതോറിറ്റിയുടെ പ്രത്യേക ചുമതലയുള്ള അഡി.ജഡ്ജി സുരീന്ദര്‍ എസ്. രതി  കോടതിയില്‍ സമര്‍പ്പിച്ച റിപ്പോര്‍ട്ടിലാണ് ഈ വിവരങ്ങളുള്ളത്. 
2013ല്‍ 66.40 ലക്ഷം ക്രിമിനല്‍ പെറ്റീഷനുകള്‍ രാജ്യത്തെ വിവിധ പോലീസ് സ്റ്റേഷനുകളില്‍ സമര്‍പ്പിക്കപ്പെട്ടു. ദല്‍ഹിയില്‍ മാത്രം 86,800 പരാതികളെത്തി. രാജ്യതലസ്ഥാനത്തെ 175 സ്റ്റേഷനുകളിലായി 89 ലക്ഷം പേര്‍ ഫോണിലൂടെ ആവലാതികള്‍ അറിയിച്ചു. ഇന്ത്യയിലാകമാനം 12,700 പോലീസ് സ്റ്റേഷനുകളാണുള്ളത്. 15.70 ലക്ഷം പോലീസുകാര്‍ ക്രമസമാധാനചുമതല വഹിക്കുന്നു. എന്നിട്ടുപോലും കുറ്റകൃത്യങ്ങള്‍ അനിയന്ത്രിതമായി വര്‍ധിക്കുകയാണെന്നും റിപ്പോര്‍ട്ട് ചൂണ്ടിക്കാട്ടുന്നു. ക്രിമിനല്‍ നീതിന്യായ സംവിധാനത്തിന്റെ ഭാരിച്ച നടത്തിപ്പ് ചെലവിനെക്കുറിച്ച് ലോകരാജ്യങ്ങളില്‍ ഭൂരിഭാഗവും ബോധവാന്‍മാരാണ്. പക്ഷേ, ശരിയായ ദിശയിലേക്കുള്ള ആദ്യ ചുവടുവയ്ക്കാന്‍ നമുക്കായിട്ടില്ല. ബുദ്ധിശൂന്യവും അശാസ്ത്രീയവുമായ നടപടികള്‍ ക്രിമിനല്‍ നീതിന്യായ വ്യവസ്ഥയുടെ എല്ലാ തലങ്ങളെയും അലങ്കോലപ്പെടുത്തിയിരിക്കുന്നെന്നും റിപ്പോര്‍ട്ടില്‍ വിലയിരുത്തലുണ്ട്.
    
</TEXT>
</DOC>