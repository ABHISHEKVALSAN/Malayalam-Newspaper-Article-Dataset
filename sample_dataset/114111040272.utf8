<DOC>
<DOCNO>114111040272.utf8</DOCNO>
<TEXT>


           യുഡിഎഫ് സര്‍ക്കാരിനെ രക്ഷിക്കുന്നത്  സിപിഎമ്മിന്റെ ഷണ്ഡത്തം: വി. മുരളീധരന്‍    

Monday 10 November 2014 9:58 pm IST

        പാലക്കാട്: ബാര്‍ കോഴ പ്രശ്‌നത്തില്‍ മുങ്ങിയ ധനമന്ത്രി കെ.എം. മാണിയെ സംരക്ഷിക്കുന്ന ഉമ്മന്‍ചാണ്ടി മന്ത്രിസഭയെ നിലനിര്‍ത്തുന്നത് സിപിഎം നേതൃത്വം നല്‍കുന്ന എല്‍ഡിഎഫിന്റെ ഷണ്ഡത്വമാണെന്ന് ബിജെപി സംസ്ഥാന പ്രസിഡണ്ട് വി. മുരളീധരന്‍.

സ്വന്തം കഴിവു കൊണ്ടല്ല യുഡിഎഫ് ഭരണം നിലനില്‍ക്കുന്നത്, പ്രതിപക്ഷത്തിരിക്കുന്ന എല്‍ഡിഎഫിന്റെ കഴിവുകേടു കൊണ്ടാണ്. ബാര്‍ അഴിമതിയില്‍ മന്ത്രി മാണിയുടെ രാജി ആവശ്യപ്പെടാനുള്ള കരുത്ത് പോലുമില്ലാത്ത രീതിയില്‍ സിപിഎം ദുര്‍ബലമായിരിക്കുന്നു. മാണി രാജിവെക്കണമെന്നും, സിബിഐ അന്വേഷിക്കണമെന്നും ആവശ്യപ്പെട്ട് ബിജെപി നടത്തിയ കലക്ടറേറ്റ് മാര്‍ച്ച് ഉദ്ഘാടനം ചെയ്യുകയായിരുന്നു അദ്ദേഹം.

കോണ്‍ഗ്രസ് മാണിയെ സംരക്ഷിക്കുന്നത് സ്വന്തം കസേര നിലനിര്‍ത്താനാണ്. മാണിക്കെതിരെ അനേ്വഷണം വന്നാല്‍ മന്ത്രിമാരുടെ പേരുകള്‍ ഒന്നൊന്നായി പുറത്തു വരും. ഒരു കോടി മാണി വാങ്ങിയെങ്കില്‍ ബാക്കി 14 കോടി ആര്‍ക്ക് കൊടുത്തുവെന്ന് വെളിപ്പെടുത്തണമെന്ന് ചീഫ് വിപ്പ് തന്നെ ആവശ്യപ്പെട്ടിട്ടുണ്ട്. കസേരയില്‍ അള്ളിപ്പിടിച്ചിരിക്കാന്‍ വേണ്ടിയാണ് ഉമ്മന്‍ചാണ്ടി അനേ്വഷണത്തിന് ഉത്തരവിടാത്തത്. എന്നാല്‍ കേരളത്തിലെ ഏറ്റവും വലിയ കക്ഷി എന്ന് അവകാശപ്പെടുന്ന സിപിഎം കോഴ വിവാദത്തില്‍ ഒരു സമരത്തിനുള്ള ആഹ്വാനം പോലും നടത്താത്തത് എന്തുകൊണ്ടാണെന്ന് വ്യക്തമാക്കണം.

മാണി കോഴ വാങ്ങിയില്ല എന്ന് ആവര്‍ത്തിച്ചു പറയുന്ന മുഖ്യമന്ത്രി ജനഹിതം പരിശോധിക്കാന്‍ തയ്യാറാണോ എന്ന് മുരളീധരന്‍ ചോദിച്ചു. ജനവിശ്വാസമുണ്ടെങ്കില്‍ പുതിയ ജനവിധി തേടാന്‍ ഉമ്മന്‍ചാണ്ടി തയ്യാറാണോ എന്നും അദ്ദേഹം ചോദിച്ചു. ജില്ലാ പ്രസിഡണ്ട് സി. കൃഷ്ണകുമാര്‍ അധ്യക്ഷത വഹിച്ചു.
    
</TEXT>
</DOC>