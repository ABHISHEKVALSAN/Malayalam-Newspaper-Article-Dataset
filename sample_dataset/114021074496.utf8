<DOC>
<DOCNO>114021074496.utf8</DOCNO>
<TEXT>


           നരേന്ദ്ര മോദിയുടെ നേര്‌ മനസ്സിലാക്കാന്‍ വൈകി: വെള്ളാപ്പള്ളി    

Monday 10 February 2014 9:34 am IST

കൊച്ചി: നരേന്ദ്ര മോദിയുടെ നേര്‌ മനസ്സിലാക്കാന്‍ വൈകിപ്പോയെന്ന്‌ വെള്ളാപ്പള്ളി നടേശന്‍. കൊച്ചിയില്‍ കെപിഎംഎസിന്റെ കായല്‍ സമ്മേളന ശതാബ്ദി സംഗമത്തില്‍ മുഖ്യ പ്രഭാഷണം നടത്തുകയായിരുന്നു വെള്ളാപ്പളളി. 
മോദിയെക്കുറിച്ച്‌ ചില മാധ്യമങ്ങള്‍ പ്രചരിപ്പിച്ച കഥകള്‍ ശരിയല്ലെന്ന്‌ വ്യക്തമാവുകയാണ്‌. ഗുജറാത്തില്‍ മുസ്ലീം സമൂഹമുള്‍പ്പെടെയുള്ളവര്‍ വീണ്ടും വീണ്ടും മോദിയെ പിന്തുണക്കുമ്പോള്‍ ഇത്തരം കുപ്രചരണങ്ങള്‍ക്ക്‌ സ്ഥാനമില്ലെന്നും വെളളാപ്പള്ളി പറഞ്ഞു. പിന്നോക്ക സമുദായത്തില്‍ പെട്ടവര്‍ എന്നും തങ്ങളുടെ കൊടി പിടിച്ചു നടക്കുമെന്ന്‌ ചില രാഷ്ട്രീയക്കാര്‍ കരുതുന്നുണ്ട്‌. എന്നാല്‍ ആ കാലം കഴിഞ്ഞിരിക്കുന്നു. പിന്നോക്ക വിഭാഗങ്ങള്‍ക്ക്‌ വേണ്ടത്‌ അധികാരമാണ്‌. ന്യൂനപക്ഷം ഭൂരിപക്ഷത്തെ ഭരിക്കുന്ന വിചിത്രമായ കാഴ്ചയാണ്‌ കേരളത്തില്‍ ഇപ്പോള്‍. 
പരസ്പരം പോരടിച്ച്‌ നില്‍ക്കുന്നത്‌ കൊണ്ടാണ്‌ ഇത്‌ സംഭവിക്കുന്നത്‌. നായാടി മുതല്‍ നമ്പൂതിരി വരെയുള്ളവരുടെ ഐക്യത്തിനുള്ള പ്രവര്‍ത്തനം മുന്നോട്ട്‌ കൊണ്ടുപോകും. എന്‍എസ്‌എസിലെ ബഹുഭൂരിപക്ഷത്തിനും ഇതിനോട്‌ താത്പര്യമാണെന്നും വെള്ളാപ്പള്ളി പറഞ്ഞു. സംസ്ഥാനത്ത്‌ പിന്നാക്ക വിഭാഗങ്ങളില്‍ നിന്ന്‌ 5 മന്ത്രിമാരും 16 എംഎല്‍എമാരുമുണ്ടായിട്ടും ഈ സമൂഹത്തിന്‌ ഒരു പ്രയോജനവുമില്ലെന്നും വെള്ളാപ്പളളി പറഞ്ഞു.
    
</TEXT>
</DOC>