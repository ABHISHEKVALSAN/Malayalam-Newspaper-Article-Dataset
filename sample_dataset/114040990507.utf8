<DOC>
<DOCNO>114040990507.utf8</DOCNO>
<TEXT>


           2126 പ്രശ്നബാധിത ബൂത്തുകള്‍    

Wednesday 9 April 2014 11:48 pm IST

        തിരുവനന്തപുരം: പ്രശ്നബാധിതം ഉള്‍പ്പെടെ സംസ്ഥാനത്ത്‌ പത്ത്‌ ശതമാനം നിര്‍ണ്ണായക ബൂത്തുകളുണ്ടെന്ന്‌ മുഖ്യതെരഞ്ഞെടുപ്പ്‌ ഓഫീസര്‍ നളിനി നെറ്റോ. വിവിധ തലങ്ങളില്‍ നടന്ന പരിശോധനകള്‍ക്കും കഴിഞ്ഞകാല തെരഞ്ഞെടുപ്പ്‌ അനുഭവങ്ങളും വിലയിരുത്തിയാണ്‌ നിര്‍ണ്ണായക ബൂത്തുകള്‍ തെരഞ്ഞെടുത്തത്‌.
2126 നിര്‍ണ്ണായക ബൂത്തുകളാണ്‌ സംസ്ഥാനത്തുള്ളത്‌. കാസര്‍കോഡ്‌, കണ്ണൂര്‍, കോഴിക്കോട്‌, തിരുവനന്തപുരം മണ്ഡലങ്ങളിലാണ്‌ കൂടുതല്‍. നിര്‍ണ്ണായക ബൂത്തുകളില്‍ കര്‍ശന നിരീക്ഷണവും സുരക്ഷയും ഉണ്ടാകും. കേന്ദ്രസേനയുടെയും ലോക്കല്‍ പോലീസിന്റെയും സുരക്ഷക്ക്‌ പുറമെ ദൃശ്യങ്ങള്‍ പകര്‍ത്തല്‍, ലൈവ്‌വെബ്കാസ്റ്റിംഗ്‌, മൈക്രോ ഒബ്സര്‍വര്‍മാരുടെ സാന്നിധ്യം തുടങ്ങിയവയിലേതെങ്കിലും ഒന്നുണ്ടാകുമെന്നും നളി നെറ്റോ അറിയിച്ചു.
389 ബൂത്തുകളിലാണ്‌ ലൈവ്‌വെബ്കാസ്റ്റിംഗുള്ളത്‌. കണ്ണൂര്‍-173, കാസര്‍കോഡ്‌-66, കോഴിക്കോട്‌-56, തിരുവനന്തപുരം-47 ബൂത്തുകളിലുമാണ്‌ ലൈവ്‌വെബ്കാസ്റ്റിംഗുള്ളത്‌. കഴിഞ്ഞ തെരഞ്ഞെടുപ്പില്‍ 90 ശതമാനത്തിലേറെ പോളിംഗ്‌ നടക്കുകയും അതില്‍ 70 ശതമാനത്തിലേറെ വോട്ടും ഒരു സ്ഥാനാര്‍ഥിക്ക്‌ ലഭിക്കുകയും ചെയ്ത ബൂത്തുകളും നിര്‍ണ്ണായക ബൂത്തുകളുടെ ഗണത്തില്‍പ്പെടുത്തിയിട്ടുണ്ട്‌. സംസ്ഥാനത്ത്‌ 55 കമ്പനി കേന്ദ്രസേനയാണ്‌ തെരഞ്ഞെടുപ്പ്‌ സുരക്ഷയ്ക്കായി ഏര്‍പ്പെടുത്തിയിട്ടുള്ളത്‌. 
ഇതില്‍ ആറ്‌ കമ്പനി സേന വോട്ടെണ്ണല്‍ വരെ കേരളത്തില്‍ തുടരും. സുരക്ഷയ്ക്കായി സംസ്ഥാനത്തിനു പുറത്തു നിന്നുള്ള 55 കമ്പനി സേനയുള്‍പ്പടെ മൊത്തം 52000 പോലിസുകാരെയാണ്‌ സംസ്ഥാനത്ത്‌ നിയോഗിച്ചിരിക്കുന്നത്‌. സംസ്ഥാനത്തിനു പുറത്തു നിന്ന്‌ ഏകദേശം 5000 പേരും 9000 സ്പെഷ്യല്‍ പോലിസ ഓഫീസര്‍മാര്‍ക്കും പുറമേ ഹോംഗാര്‍ഡ്‌, എക്സൈസ്‌ എന്നിവരുടെ സേവനവും വിനിയോഗിക്കും. 
    
</TEXT>
</DOC>