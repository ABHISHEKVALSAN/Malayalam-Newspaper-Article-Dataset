<DOC>
<DOCNO>114111140596.utf8</DOCNO>
<TEXT>


            കോഴ വിവാദം: സിബിഐയെ മുഖ്യമന്ത്രി ഭയക്കുന്നു-വി. മുരളീധരന്‍    

Tuesday 11 November 2014 11:05 pm IST

        തിരുവനന്തപുരം: ബാര്‍കോഴ വിവാദത്തില്‍ സിബിഐ അനേ്വഷണത്തെ സര്‍ക്കാര്‍ ഭയക്കുന്നത് മുഖ്യമന്ത്രിയും മറ്റ് മന്ത്രിമാരും കുടുങ്ങുമെന്നതുകൊണ്ടാണെന്ന് ബിജെപി സംസ്ഥാന അധ്യക്ഷന്‍ വി. മുരളീധരന്‍. കെ.എം. മാണി രാജിവയ്ക്കണമെന്നാവശ്യപ്പെട്ട് ബിജെപിയുടെ ആഭിമുഖ്യത്തില്‍ നടത്തിയ സെക്രട്ടേറിയറ്റ് മാര്‍ച്ച് ഉദ്ഘാടനം ചെയ്യുകയായിരുന്നു അദ്ദേഹം.

ബാര്‍കോഴ വിവാദത്തില്‍ ഇപ്പോള്‍ നടക്കുന്ന വിജിലന്‍സ് അനേ്വഷണം പ്രഹസനമാണ്. സര്‍ക്കാര്‍ ഏജന്‍സിയുടെ കീഴില്‍ അനേ്വഷണം നിഷ്പക്ഷമാവില്ല. മനോജ് വധം സിബിഐയ്ക്ക് വിട്ടത് സിബിഐയുടെ വിശ്വാസ്യതകൊണ്ടാണ്. അങ്ങനെയെങ്കില്‍ എന്തുകൊണ്ട് കോഴവിവാദത്തില്‍ സിബിഐയെ അവിശ്വസിക്കുന്നു. സിബിഐ അനേ്വഷണത്തെ കോണ്‍ഗ്രസ് ഭയക്കുന്നുവെന്ന് വ്യക്തമാണ്. ഹരിശ്ചന്ദ്രന്മാരുടെ സര്‍ക്കാരല്ല ഭരിക്കുന്നത്. പ്ലസ്ടു, ടൈറ്റാനിയം, സോളാര്‍, ഭൂമി കൈമാറ്റം തുടങ്ങി എല്ലാ അഴിമതികേസുകളിലും മുഖം നഷ്ടപ്പെട്ട സര്‍ക്കാരാണ് ഉള്ളത്. ചീഫ് വിപ്പ് തന്നെ 15 കോടിയുടെ അഴിമതി നടന്നുവെന്ന് ആരോപണം ഉന്നയിക്കുമ്പോള്‍ മുഖ്യമന്ത്രിക്ക് കസേര നഷ്ടപ്പെടുമോയെന്ന വേവലാതിയാണ് സിബിഐ അനേ്വഷണത്തെ എതിര്‍ക്കുന്നതിനു പിന്നില്‍,മുരളീധരന്‍ പറഞ്ഞു.

കോഴവിവാദത്തില്‍ മാര്‍ക്‌സിസ്റ്റ് പാര്‍ട്ടിയുടെ നിലപാട് അപഹാസ്യമാണ്. യുഡിഎഫിന്റെ ബി ടീമായി മാര്‍ക്‌സിസ്റ്റ് പാര്‍ട്ടി മാറി. ഇടതുമുന്നണി പിരിച്ചുവിട്ട് യുഡിഎഫില്‍ ചേരാന്‍ അപേക്ഷ നല്‍കുകയാണ് മാര്‍ക്‌സിസ്റ്റ് പാര്‍ട്ടി ചെയ്യേണ്ടത്. എല്ലാ അഴിമതിവിഷയങ്ങളിലും നിഴല്‍യുദ്ധത്തിന്റെ പ്രതീതി സൃഷ്ടിക്കുകയും യുഡിഎഫിനൊപ്പം നില്‍ക്കുകയുമാണ് സിപിഎം ചെയ്യുന്നത്. കെ.എം. മാണിയുടെ രാജി ആവശ്യപ്പെട്ട് ബിജെപി ശക്തമായ പ്രക്ഷോഭവുമായി മുന്നോട്ടുപോകും. 19ന് 140 മണ്ഡലങ്ങളിലും സത്യാഗ്രഹ സമരം സംഘടിപ്പിക്കുമെന്നും അദ്ദേഹം പറഞ്ഞു.

ഐക്യജനാധിപത്യമുന്നണിയുടെ പേരുമാറ്റി കോഴ മുന്നണിയെന്ന് പേരിടണമെന്ന് തുടര്‍ന്ന് സംസാരിച്ച ഒ. രാജഗോപാല്‍ പറഞ്ഞു. കോഴകളുടെ ഘോഷയാത്രയാണ് യുഡിഎഫ് സര്‍ക്കാരിന്റെ ഭരണകാലത്ത് നടക്കുന്നത്. കേരളത്തിന്റെ ഈ ദുരവസ്ഥ മാറാന്‍ ഭരണമാറ്റം കൂടിയേ തീരുവെന്നും അദ്ദേഹം പറഞ്ഞു.

യുഡിഎഫ് നടത്തുന്ന അഴിമതി കുംഭകോണങ്ങളുടെ പങ്ക് എകെജി സെന്ററിലെത്തുന്നുവോയെന്ന് സംശയിക്കേണ്ടിയിരിക്കുന്നുവെന്ന് മുന്‍ ദേശീയ സെക്രട്ടറി പി.കെ. കൃഷ്ണദാസ് പറഞ്ഞു. ഹരിയാന ഭൂമികുംഭകോണത്തേക്കാള്‍ വലിയ ഭൂമി കുംഭകോണമാണ് ആറന്മുളയില്‍ ഉമ്മന്‍ചാണ്ടി നടത്തിയിരിക്കുന്നത്. പെണ്ണും മണ്ണും പണവുമുപയോഗിച്ച് അഴിമതി കുംഭകോണങ്ങള്‍ നടത്തുന്ന സര്‍ക്കാരിന് തുടരാന്‍ ധാര്‍മ്മിക അവകാശമില്ലെന്നും അദ്ദേഹം പറഞ്ഞു.

സര്‍ക്കാര്‍ പ്രതിസന്ധിയിലാവുമ്പോഴെല്ലാം സമരനാടകം നടത്തി സര്‍ക്കാരിനെ സംരക്ഷിക്കുകയാണ് സിപിഎം ചെയ്യുന്നതെന്ന് സി.കെ. പത്മനാഭന്‍ പറഞ്ഞു.  മാര്‍ച്ചിന് ബിജെപി സംസ്ഥാന ഭാരവാഹികളായ കെ.പി. ശ്രീശന്‍, എ.എന്‍. രാധാകൃഷ്ണന്‍, കെ. സുരേന്ദ്രന്‍, എം.ടി. രമേശ്, പി.എന്‍. വേലായുധന്‍, ഡോ. പി.പി. വാവ, ജോര്‍ജ് കുര്യന്‍, രാധാകൃഷ്ണമേനോന്‍, വി.വി. രാജേഷ്, ശോഭാ സുരേന്ദ്രന്‍, രാധാമണി, നാരായണന്‍ നമ്പൂതിരി, പ്രതാപചന്ദ്രവര്‍മ്മ, സി. ശിവന്‍കുട്ടി, കരമന ജയന്‍, അഡ്വ. എസ്. സുരേഷ്, ഷാജുമോന്‍ വട്ടേക്കാട് തുടങ്ങിയവര്‍ നേതൃത്വം നല്‍കി.
    
</TEXT>
</DOC>