<DOC>
<DOCNO>114030480633.utf8</DOCNO>
<TEXT>


           സിപിഎമ്മില്‍ ഏകാധിപത്യമെന്ന്‌ ഏരിയ സെക്രട്ടറി പളനി     

Tuesday 4 March 2014 10:05 pm IST

ആലപ്പുഴ: സിപിഎമ്മിന്റെ കോട്ടയായ മാരാരിക്കുളത്ത്‌ പാര്‍ട്ടി നേതൃത്വത്തിനെതിരെ രൂക്ഷ വിമര്‍ശനവുമായി ഏരിയ കമ്മറ്റിയംഗം ടി.കെ.പളനി. ഇതോടെ പാര്‍ട്ടിയില്‍ വീണ്ടും പൊട്ടിത്തെറി. നേരത്തെ ഏരിയ സെക്രട്ടറിയായിരുന്ന സി.കെ.ഭാസ്ക്കരനും പാര്‍ട്ടിക്കെതിരെ നിലപാടെടുത്തിരുന്നു.
തെരഞ്ഞെടുപ്പ്‌ അടുത്ത വേളയില്‍ പളനി പരസ്യമായി ഇറങ്ങിയത്‌ രംഗത്തിറങ്ങിയത്‌ നേതൃത്വത്തെ ഞെട്ടിച്ചിരിക്കുകയാണ്‌. ഔദ്യോഗിക നേതൃത്വത്തോടൊപ്പം നില്‍ക്കുന്നവര്‍ക്ക്‌ മാത്രമേ പാര്‍ട്ടിയില്‍ രക്ഷയുള്ളൂവെന്ന സ്ഥിതിയാണെന്ന്‌ പരസ്യമായി പ്രസ്താവന നടത്തിയാണ്‌ പളനി പ്രതിഷേധിച്ചത്‌.ജനാധിപത്യ രീതിയിലാണ്‌ താന്‍ ഉള്‍പ്പെടുന്ന കമ്മറ്റിയെയും ഏരിയ സെക്രട്ടറിയായി സി.കെ.ഭാസ്ക്കരനേയും തെരഞ്ഞെടുത്തത്‌. വിഭാഗീയത ആരോപിച്ച്‌ ഈ കമ്മിറ്റിയെ പിരിച്ചുവിട്ടു. തോറ്റവരെ ഉള്‍പ്പെടുത്തി പുതിയ കമ്മറ്റി രൂപീകരിച്ചു. ഈ സാഹചര്യത്തിലാണ്‌ പുത്തനമ്പലത്ത്‌ പ്രകടനവും സമ്മേളനവും നടത്തിയത്‌. പാര്‍ട്ടി പ്രവര്‍ത്തകരുടെ വികാരം മനസിലാക്കാന്‍ നേതൃത്വം ഇനിയെങ്കിലും തയ്യാറാകണമെന്നും പളനി ആവശ്യപ്പെട്ടു.
കഞ്ഞിക്കുഴിയില്‍ പാര്‍ട്ടിയിലുണ്ടായ പ്രശ്നങ്ങള്‍ പരിഹരിക്കുന്നതില്‍ നേതൃത്വം പരാജയപ്പെടുകയായിരുന്നു. ഏകാധിപത്യ നിലപാടാണ്‌ പാര്‍ട്ടി നേതൃത്വം കൈക്കൊള്ളുന്നത്‌. പാര്‍ട്ടിയിലെ യഥാര്‍ഥ പ്രശ്നങ്ങള്‍ മനസിലാക്കാന്‍ ശ്രമിക്കാതെ ചിലര്‍ പറയുന്ന കാര്യങ്ങള്‍ മാത്രം കേട്ട്‌ തീരുമാനമെടുക്കാന്‍ നേതൃത്വം കാട്ടുന്ന തിടുക്കമാണ്‌ ഇപ്പോഴത്തെ പ്രശ്നങ്ങള്‍ക്ക്‌ കാരണം. കാര്യങ്ങള്‍ മനസിലാക്കാതെയാണ്‌ പലപ്പോഴും സംസ്ഥാന സെക്രട്ടറിയുള്‍പ്പെടെയുള്ളവര്‍ പെരുമാറുന്നത്‌.
മാരാരിക്കുളം-കഞ്ഞിക്കുഴി ഭാഗത്തെ സിപിഎമ്മിലെ പ്രശ്നങ്ങള്‍ക്ക്‌ കാരണം ജില്ലാ സെക്രട്ടറിയേറ്റംഗങ്ങളായ സജി ചെറിയാനും ആര്‍.നാസറുമാണ്‌. ഇവരുടെ താല്‍പര്യങ്ങള്‍ക്ക്‌ അനുസരിച്ചാണ്‌ പാര്‍ട്ടി ചലിക്കുന്നത്‌. ഒരുപക്ഷത്തിനൊപ്പം നിന്നാല്‍ മാത്രമേ പാര്‍ട്ടി സ്ഥാനം ലഭിക്കൂ എന്ന അവസ്ഥയാണ്‌ ഇപ്പോഴുള്ളത്‌. 
താന്‍ പ്രസിഡന്റായി ചുമതലയെടുക്കുമ്പോള്‍ 14 ലക്ഷം കടത്തിലായിരുന്ന കഞ്ഞിക്കുഴി സര്‍വീസ്‌ സഹകരണ ബാങ്കിന്‌ ഇന്ന്‌ 50 ലക്ഷം മിച്ചമുണ്ടാക്കിയത്‌ തന്റെ പ്രവര്‍ത്തന ഫലമായാണ്‌. ബാങ്കിന്‌ വേണ്ടി ഇത്രയും സേവനം ചെയ്തിട്ടും ഏകപക്ഷീയമായി പ്രസിഡന്റ്‌ സ്ഥാനത്തു നിന്നും തന്നെ ഒഴിവാക്കിയതായും പളനി പറഞ്ഞു. ഇതിന്റെ പിന്നില്‍ ആര്‍.നാസറിന്റെ ഗൂഢനീക്കമാണ്‌. ഇത്‌ പാര്‍ട്ടി തിരിച്ചറിയാന്‍ വൈകിയാല്‍ പാര്‍ട്ടിക്ക്‌ വന്‍ നഷ്ടം സംഭവിക്കുമെന്ന്‌ അദ്ദേഹം പറഞ്ഞു.
    
</TEXT>
</DOC>