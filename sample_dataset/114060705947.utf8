<DOC>
<DOCNO>114060705947.utf8</DOCNO>
<TEXT>


           വ്യാജ ഏറ്റുമുട്ടലില്‍ എംബിഎ വിദ്യാര്‍ത്ഥി മരിച്ചത്; 18 പൊലീസുകാര്‍ കുറ്റക്കാര്‍    

Saturday 7 June 2014 12:25 pm IST

ന്യൂദല്‍ഹി: വ്യാജ ഏറ്റുമുട്ടലില്‍ എം.ബി.എ വിദ്യാര്‍ത്ഥിയായ രണ്‍ബിര്‍ സിംഗിനെ കൊലപ്പെടുത്തിയ 18 പൊലീസുകാര്‍ കുറ്റക്കാരെന്ന് സി.ബി.ഐ കോടതി കണ്ടെത്തി. 2009ലാണ് ഉത്തരാഖണ്ഡില്‍ വ്യാജ ഏറ്റുമുട്ടലുണ്ടായത്. ഏറ്റുമുട്ടലില്‍ കൊല്ലപ്പെട്ട ഗാസിയാബാദ് സ്വദേശിയായ രണ്‍ബിര്‍ സിംഗിന്റെ ശരീരത്തില്‍ നിന്ന് 29 വെടിയുണ്ടകളാണ് അന്ന് കണ്ടെടുത്തത്. പെണ്‍കുട്ടികളെ തട്ടിക്കൊണ്ടുപോകുന്ന സംഘത്തിെലെ പ്രധാനി എന്ന് ആരോപിച്ചാണ് രണ്‍ബിര്‍ സിംഗിനെ ഉത്തരാഖണ്ഡ് പൊലീസ് സംഘം വ്യാജ ഏറ്റുമുട്ടല്‍ നടത്തി വെടിവച്ചുകൊന്നതെന്ന് സി.ബി.ഐ കോടതി കണ്ടെത്തി.
കുറ്റക്കാരായ 18 പേര്‍ക്കെതിരെയുംവകുപ്പുതല നടപടിയെടുക്കാനും കോടതി നിര്‍ദ്ദേശിച്ചിട്ടുണ്ട്. ഇതില്‍ ഏഴ് പൊലീസുകാര്‍ക്കെതിരെ വധശിക്ഷ വിധിക്കാവുന്ന കുറ്റമാണ് കോടതി കണ്ടെത്തിയത്. പത്ത് പേര്‍ക്ക് കുറ്റകരമായ ഗൂഡാലോചന, തട്ടിക്കൊണ്ടുപോകല്‍ എന്നി കുറ്റങ്ങളും കണ്ടെത്തിയിട്ടുണ്ട്. കേസ് സി.ബി.ഐ അന്വേഷിച്ചപ്പോഴാണ് യഥാര്‍ത്ഥ പ്രതികളെ പിടികൂടാന്‍ കഴിഞ്ഞത്. പെണ്‍കുട്ടികളെ തട്ടിക്കൊണ്ടുപോകുന്ന സംഘത്തെ പിന്‍തുടര്‍ന്ന് വെടിവച്ചപ്പോഴാണ് രണ്‍ബിര്‍ സിംഗ് കൊല്ലപ്പെട്ടതെന്ന പൊലീസുകാരുടെ വാദം കോടതി അംഗീകരിച്ചില്ല. വളരെ അടുത്തു നിന്ന് വെടിവച്ച് കൊലപ്പെടുത്തുകയായിരുന്നുവെന്ന് കോടതി കണ്ടെത്തി. കൂടാതെ രണ്‍ബീറിന് തട്ടിക്കൊണ്ടുപോകല്‍ സംഘങ്ങളുമായി ബന്ധമുണ്ടെന്ന് കണ്ടെത്താനും പൊലീസിന് കഴിഞ്ഞില്ല.

</TEXT>
</DOC>