<DOC>
<DOCNO>114073018894.utf8</DOCNO>
<TEXT>


           ആറന്മുള വള്ളസദ്യ വഴിപാടിന് ഇന്ന് തുടക്കം    

Wednesday 30 July 2014 9:03 pm IST

പത്തനംതിട്ട:  ആറന്മുള പാര്‍ത്ഥസാരഥി ക്ഷേത്രത്തിലെ വഴിപാട് വള്ളസദ്യകള്‍ക്ക് ഇന്ന് തുടക്കം.  ഇന്നലെ രാവിലെ 9.45 നും 10നും മദ്ധ്യേ ക്ഷേത്ര മേല്‍ശാന്തി ശ്രീകോവിലില്‍ നിന്നും പകര്‍ന്ന് നല്‍കിയ ദീപം തിരുവിതാംകൂര്‍ ദേവസ്വം ബോര്‍ഡംഗം പി.കെ.കുമാരന്‍ ഊട്ടുപുരയിലെ  കെടാവിളക്കിലേക്ക് പകര്‍ന്നു. പള്ളിയോട സേവാസംഘം ഭാരവാഹികളായ പി.എന്‍.ശങ്കരനാരായണപിള്ള, രതീഷ് ആര്‍.മോഹന്‍, പി.മോഹനചന്ദ്രന്‍, ബി.സുരേഷ് തുടങ്ങിയവര്‍ പങ്കെടുത്തു. ഊട്ടുപുരയുടെ വടക്കുകിഴക്കേ മൂലയില്‍  പ്രത്യേകം തയ്യാറാക്കിയ അടുപ്പിലേക്ക് മുതിര്‍ന്ന പാചക വിദഗ്ധന്‍ അഗ്നിപകര്‍ന്നതോടെ രണ്ട് മാസക്കാലം നീണ്ടുനില്‍ക്കുന്ന വള്ളസദ്യ വഴിപാടുകള്‍ക്ക് തുടക്കമായി. ആദ്യദിനമായ ഇന്ന് 16 പള്ളിയോടങ്ങളാണ് വള്ളസദ്യവഴിപാടില്‍ പങ്കെടുക്കുന്നത്. രാവിലെ 11 ന് എന്‍എസ്എസ് രജിസ്ട്രാര്‍  കെ.എന്‍.വിശ്വനാഥപിള്ള വള്ളസദ്യ ഉദ്ഘാടനം ചെയ്യും.
    
</TEXT>
</DOC>