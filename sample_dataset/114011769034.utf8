<DOC>
<DOCNO>114011769034.utf8</DOCNO>
<TEXT>


           അന്നദാനത്തിന്‌ പണം; ഗതികേടെന്ന്‌ കുമ്മനം    

Friday 17 January 2014 10:34 pm IST

        എരുമേലി: കോടിക്കണക്കിന്‌ രൂപയുടെ വരുമാനമുള്ള ദേവസ്വം ബോര്‍ഡില്‍ അന്നദാനം നടത്താന്‍ പണം അടയ്ക്കണമെന്ന വ്യവസ്ഥ ഗതികേടാണെന്ന്‌ ശബരിമല അയ്യപ്പസേവാസമാജം അഖിലേന്ത്യ ജനറല്‍ സെക്രട്ടറി കുമ്മനം രാജശേഖരന്‍ പറഞ്ഞു. സേവാസമാജം എരുമേലിയില്‍ നടത്തിയ അന്നദാന വിതണ കേന്ദ്രത്തിന്റെ സമാപന സമ്മേളനത്തില്‍ സംസാരിക്കുകയായിരുന്നു അദ്ദേഹം. 
ശബരിമല തീര്‍ത്ഥാടനത്തില്‍ നിന്നും 10000 കോടി രൂപയിലധികം നേട്ടംകൊയ്യുന്ന കേരള സര്‍ക്കാര്‍ തീര്‍ത്ഥാടകര്‍ക്കായി ഒരു രൂപ പോലും ചെലവഴിക്കുന്നില്ലെന്നും അദ്ദേഹം പറഞ്ഞു. ശബരിമലയെ തീര്‍ത്ഥാടന കേന്ദ്രമായി കണ്ട്‌ അടിസ്ഥാന സൗകര്യങ്ങള്‍ ഒരുക്കാന്‍ സര്‍ക്കാരിന്‌ കഴിയണം. അന്നദാനം നടത്തുന്നതിന്‌ പണം വാങ്ങുന്ന ഒരേയൊരു ക്ഷേത്രം ശബരിമലയാണെന്നത്‌ ഖേദകരമാണെന്നും അദ്ദേഹം പറഞ്ഞു. തീര്‍ത്ഥാടകരെ കൊള്ളയടിക്കുന്നതിന്‌ ഒരു പരിധി നിശ്ചയിക്കുന്നത്‌ അത്യാവശ്യമായി വന്നിരിക്കുകയാണെന്നും അദ്ദേഹം കൂട്ടിച്ചേര്‍ത്തു. 
യോഗത്തില്‍ സേവാസമാജം സംഘടനാ സെക്രട്ടറി വി.കെ വിശ്വനാഥന്‍, എരുമേലി സേവാസമാജം പ്രസിഡന്റ്‌ കെ. ഗോപിനാഥപിള്ള, സെക്രട്ടറി മനോജ്‌.എസ്‌, ദേവസ്വം എ.ഒ കെ. അബു, എന്‍എസ്‌എസ്‌ കരയോഗം പ്രസിഡന്റ്‌ ടി. അശോക്കുമാര്‍, എസ്‌എന്‍ഡിപി ശാഖാ പ്രസിഡന്റ്‌ ബിജി കല്യാണി, വാഴൂര്‍ ആശ്രമം മഠാധിപതി സത്സ്വരൂപാനന്ദ തീര്‍ത്ഥപാദസ്വാമി, വിശ്വഹിന്ദുപരിഷത്ത്‌ പ്രമുഖ്‌ ടി.കെ കൃഷ്ണന്‍കുട്ടി എന്നിവര്‍ സംസാരിച്ചു. 
    
</TEXT>
</DOC>