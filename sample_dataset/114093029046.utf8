<DOC>
<DOCNO>114093029046.utf8</DOCNO>
<TEXT>


           യുവാവിനെ സദാചാര പോലീസ് ചമഞ്ഞ് ആക്രമിച്ചു    

Tuesday 30 September 2014 4:09 pm IST

        കണ്ണൂര്‍: രാമന്തളിയില്‍ യുവാവിനെ സദാചാര പോലീസ് ചമഞ്ഞ് ആക്രമിച്ച സംഭവത്തില്‍ പോലീസ് കേസെടുത്തു അന്വേഷണം ആരംഭിച്ചു. ഈ മാസം 25 നാണ് കേസിനാസ്പദമായ സംഭവം. കൂവപ്പറമ്പ് സ്വദേശിയായ സജീവനെയാണ് 30 അംഗ സംഘം മുന്‍ വൈരാഗ്യത്തിന്റെ പേരില്‍ ആക്രമിച്ചത്.  അക്രമിസംഘം മര്‍ദനരംഗങ്ങള്‍ മൊബൈലില്‍ ചിത്രീകരിക്കുകയും സോഷ്യല്‍ മീഡിയയിലൂടെ പ്രചരിപ്പിക്കുകയും ചെയ്തത്. പുന്നക്കാടുള്ള സ്ത്രീയുടെ ക്വാട്ടേഴ്‌സിലേക്ക് പോകുന്നു എന്ന് ആരോപിച്ചായിരുന്നു മര്‍ദനം. സ്ത്രീയുമായി അവിഹിതബന്ധമുണ്ടെന്ന് സമ്മതിക്കണമെന്നായിരുന്നു സംഘത്തിന്റെ ആവശ്യമെന്ന് സജീവന്‍ പറഞ്ഞു. മര്‍ദിച്ച് അവശനാക്കിയ ശേഷം റോഡിലൂടെ കാല്‍ കിലോമീറ്ററോളം വലിച്ചിഴച്ച് വീട്ടിലെത്തിക്കുകയായിരുന്നു. സ്ത്രീയുടെ മുന്നില്‍ സംഘം യുവാവിനെ മര്‍ദ്ദിച്ചു. സജീവന്റെ കേള്‍വിശക്തി ഭാഗീകമായി നഷ്ടപ്പെട്ടു. നട്ടെല്ലിനും കണ്ണിനും പരിക്കേറ്റ ഇയാള്‍ ചികിത്സയിലാണ്.
    
</TEXT>
</DOC>