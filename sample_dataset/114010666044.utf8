<DOC>
<DOCNO>114010666044.utf8</DOCNO>
<TEXT>


           അരുണ്‍കുമാറിനെതിരെ തുടര്‍നടപടികള്‍ സ്വീകരിക്കാം : ഹൈക്കോടതി    

Monday 6 January 2014 3:29 pm IST

കൊച്ചി: പ്രതിപക്ഷ നേതാവ് വി.എസ്.അച്യുതാനന്ദന്റെ മകന്‍ വി.എ.അരുണ്‍ കുമാറിനെതിരായ വിജിലന്‍സിന്റെ അന്വേഷണ റിപ്പോര്‍ട്ടില്‍ സര്‍ക്കാരിന് തുടര്‍ നടപടികളുമായി മുന്നോട്ട് പോകാമെന്ന് ഹൈക്കോടതി വ്യക്തമാക്കി. വിജിലന്‍സ് ഡയറക്ടര്‍ക്കാണ് ഹൈക്കോടതി നിര്‍ദേശം നല്‍കിയത്. 

അരുണ്‍ കുമാറിനെതിരായ കേസിലെ അന്വേഷണം അവസാനിച്ചതായി സര്‍ക്കാര്‍ ചൂണ്ടിക്കാട്ടിയപ്പോഴായിരുന്നു കോടതിയുടെ നിര്‍ദ്ദേശം. ഉമ്മന്‍ചാണ്ടി പ്രതിപക്ഷ നേതാവായിരിക്കെ ഉന്നയിച്ച ആരോപണങ്ങളിലായിരുന്നു അന്വേഷണം. പതിനൊന്ന് ആരോപണങ്ങളായിരുന്നു ഉമ്മന്‍ചാണ്ടി ഉന്നയിച്ചിരുന്നത്. 

അനധികൃതമായി സ്വത്ത് സമ്പാദിച്ചു, വിദേശയാത്ര നടത്തി തുടങ്ങിയ ആരോപണങ്ങളാണ് ഉന്നയിക്കപ്പെട്ടത്. ഉമ്മന്‍ചാണ്ടി മുഖ്യമന്ത്രിയായിട്ടും അന്വേഷണം ഇഴഞ്ഞുനീങ്ങുന്നതായി ചൂണ്ടിക്കാണിക്കപ്പെട്ട് സമര്‍പ്പിക്കപ്പെട്ട പൊതുതാല്‍പര്യ ഹര്‍ജി പരിഗണിച്ചാണ് തുടര്‍നടപടിക്ക് കോടതി നിര്‍ദേശം നല്‍കിയത്. 

അരുണ്‍കുമാറിന്റെ ഐഎച്ച് ആര്‍ഡിയിലെ സ്ഥാനക്കയറ്റം നിയമവിരുദ്ധമാണെന്നാണ് അന്വേഷണ സംഘത്തിന്റെ കണ്ടെത്തല്‍. അതേ സമയം ഐസിടി അക്കാദമി ഡയറക്ടറായുള്ള നിയമനത്തില്‍ അപാകത സംഭവിച്ചിട്ടില്ലെന്നും വിജിലന്‍സ് അന്വേഷണസംഘം കണ്ടെത്തിയിരുന്നു.


    
</TEXT>
</DOC>