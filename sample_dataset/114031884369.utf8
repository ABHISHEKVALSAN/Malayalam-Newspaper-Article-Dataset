<DOC>
<DOCNO>114031884369.utf8</DOCNO>
<TEXT>


           കലാപം, എന്‍സിപി പിളര്‍പ്പിലേക്ക്‌    

Tuesday 18 March 2014 10:26 pm IST

        തിരുവനന്തപുരം: ഇടതുമുന്നണി വിടുന്നതിനെ ചൊല്ലി എന്‍സിപിയില്‍ തര്‍ക്കം രൂക്ഷം. ഒരു വിഭാഗം ഇടതുമുന്നണി വിട്ട്‌ യുഡിഎഫിന്റെ ഭാഗമാകാന്‍ ശ്രമിക്കുമ്പോള്‍ മറുവിഭാഗം ഇടതുമുന്നണിയില്‍ ഉറച്ചു നില്‍ക്കുമെന്ന്‌ പറയുന്നു. ഇരുവിഭാഗങ്ങളുടെയും നീക്കം പാര്‍ട്ടിയെ പിളര്‍പ്പിലേക്കാണ്‌ നയിക്കുന്നത്‌.
ലോകസഭാ തെരഞ്ഞെടുപ്പില്‍ ഇടതുമുന്നണിയില്‍ എന്‍സിപിക്ക്‌ സീറ്റ്‌ നിഷേധിച്ചതിനെ തുടര്‍ന്നാണ്‌ പ്രശ്നങ്ങള്‍ തുടങ്ങിയത്‌. സീറ്റ്‌ നല്‍കിയില്ലെങ്കില്‍ മുന്നണിവിടണമെന്ന കര്‍ക്കശ നിലപാട്‌ സംസ്ഥാന പ്രസിഡന്റ്‌ ടി.പി.പീതാംബരന്റെ നേതൃത്വത്തിലുള്ള കൂട്ടര്‍ സ്വീകരിച്ചിരുന്നു. പിന്നീട്‌ തീരുമാനം മാറ്റിയെങ്കിലും ഇപ്പോള്‍ ഇടതുപാളയം വിട്ട്‌ യുഡിഎഫില്‍ ചേക്കാറാനുള്ള നീക്കങ്ങള്‍ പുനരാരംഭിച്ചു. എന്നാല്‍, എ.കെ.ശശീന്ദ്രന്‍ എംഎല്‍എയുടെ നേതൃത്വത്തിലുള്ള മറുവിഭാഗം എല്‍ഡിഎഫില്‍ തുടരുമെന്ന നിലപാടിലാണ്‌. ഭിന്നത രൂക്ഷമായതോടെ എംഎല്‍എമാരായ ശശീന്ദ്രനെയും തോമസ്ചാണ്ടിയെയും പാര്‍ട്ടി ദേശീയ അധ്യക്ഷന്‍ ശരദ്പവാര്‍ ദല്‍ഹിക്ക്‌ വിളിപ്പിച്ചു. 
എല്‍ഡിഎഫ്‌ നേതൃത്വത്തിന്റെ നിരന്തരമായ അവഗണനയില്‍ പ്രതിഷേധിച്ച്‌ മുന്നണി വിടണമെന്നും കേന്ദ്രത്തില്‍ യുപിഎയുടെ ഘടകകക്ഷിയായതിനാല്‍ ഇവിടെയും യുഡിഎഫിന്റെ ഭാഗമാകണമെന്നുമുള്ള നിലപാടിലാണ്‌ സംസ്ഥാനപ്രസിഡന്റ്‌ പീതാംബരന്റെ നേതൃത്വത്തിലുള്ളവര്‍. എല്‍ഡിഎഫ്‌ യോഗത്തില്‍ സീറ്റ്‌ ആവശ്യപ്പെട്ടപ്പോള്‍ ഘടകകക്ഷികള്‍ ഒന്നിച്ച്‌ എതിര്‍ത്തതോടെ ഈ നീക്കം കൂടുതല്‍ സജീവമായി. അതേസമയം, മുന്നണി വിടുന്നത്‌ ആത്മഹത്യപരമാണെന്നാണ്‌ എ.കെ.ശശീന്ദ്രന്റെ നിലപാട്‌. 
    
</TEXT>
</DOC>