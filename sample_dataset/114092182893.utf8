<DOC>
<DOCNO>114092182893.utf8</DOCNO>
<TEXT>


           ധനപാലനെ മാറ്റിയതില്‍ ഈഴവസമൂഹത്തിനും എതിര്‍പ്പ്‌    

Sunday 21 September 2014 10:11 am IST

തൃശൂര്‍: മണ്ഡലം മാറിയെങ്കിലും പി.സി.ചാക്കോക്ക്‌ ചാലക്കുടിയും അത്ര ഭദ്രമാവില്ലെന്ന്‌ സൂചന. കത്തോലിക്ക സഭയുടെ എതിര്‍പ്പും ധനപാലനെ ചാലക്കുടിയിലേക്ക്‌ മാറ്റിയതിനെതിരെയുള്ള ഈഴവ വിഭാഗത്തിന്റെ അമര്‍ഷവും ചാക്കോക്ക്‌ കനത്ത വില നല്‍കേണ്ടി വന്നേക്കും. അപ്രതീക്ഷിതമായുണ്ടായ ഈ സംഭവവികാസങ്ങളില്‍ അസ്വസ്ഥരാണ്‌ തൃശൂര്‍, ചാലക്കുടി മണ്ഡലങ്ങളിലെ കോണ്‍ഗ്രസ്‌ പ്രവര്‍ത്തകര്‍. ഹൈക്കമാന്‍ഡ്‌ തീരുമാനത്തെ തള്ളാനും കൊള്ളാനും വയ്യാത്ത അവസ്ഥയിലാണ്‌ കോണ്‍ഗ്രസ്‌ നേതൃത്വം. കെ.പി.ധനപാലനെ തൃശുരിലേക്ക്‌ മാറ്റി ചാലക്കുടിയിലെ സുരക്ഷിതത്വം പി.സി.ചാക്കോ നേടിയെടുക്കുന്ന കാര്യത്തില്‍ ഹൈക്കമാന്റിലെ പിടിപാട്‌ മൂലം വിജയിച്ചെങ്കിലും എതിര്‍പ്പുകളെ മറികടക്കുക അത്രഎളുപ്പമാവില്ല.
തൃശൂര്‍ അതിരൂപതയുടെ ചെലവിലാണ്‌ കോണ്‍ഗ്രസിലെ ഐ ഗ്രൂപ്പ്‌ ചാക്കോക്കെതിരെ പടപുറപ്പാടായി ഇറങ്ങിയത്‌. കാല്‍ലക്ഷം മാത്രം ഭൂരിപക്ഷം ഉണ്ടായിരുന്നിടത്ത്‌ സഭയുടെയും ഐ ഗ്രൂപ്പിന്റെയും പാരവന്നാല്‍ ക്ലച്ച്‌ പിടിക്കില്ലെന്ന്‌ ചാക്കോക്ക്‌ വ്യക്തമായിട്ടറിയാമായിരുന്നു. തങ്ങളുടെ കുഞ്ഞാടുകളില്‍ ആരെയെങ്കിലും മത്സരിപ്പിക്കണമെന്ന കണക്കുകൂട്ടലിലാണ്‌ യാക്കോബായക്കാരനായ ചാക്കോക്കെതിരെ അതിരൂപത രംഗത്ത്‌ വന്നത്‌. ഇതിനായി സ്ഥാനാര്‍ത്ഥികളെ വരെ കണ്ട്‌വെക്കുകയും ചെയ്തു. എന്നാല്‍ ചാക്കോക്ക്‌ പകരം ചാലക്കുടിയില്‍ നിന്നും ധനപാലനെത്തിയതും സഭയുടെ മോഹങ്ങള്‍ക്ക്‌ തിരിച്ചടിയായി. ഇനി എന്ത്‌ ചെയ്യണമെന്ന അനിശ്ചിതത്വത്തിലാണ്‌ സഭാനേതൃത്വം. കെ.കരുണാകരനോട്‌ കാണിച്ച അതേ ചതി ധനപാലനോട്‌ സഭ കാണിക്കുമോയെന്നാണ്‌ കണ്ടറിയേണ്ടത്‌. 
എന്നാല്‍ ഡിസിസി പ്രസിഡന്റായി എ ഗ്രൂപ്പ്കാരനെ ചാക്കോ ബലമായി കൊണ്ട്‌ വന്നതിലെ അമര്‍ഷമാണ്‌ ഐ ഗ്രൂപ്പിനുള്ളത്‌. ഇതിനുള്ള പകരംവീട്ടലായിരുന്നു ഐ ഗ്രൂപ്പിന്റെ ചാക്കോക്കെതിരായുള്ള നിലപാട്‌. ഈ നിലപാട്‌ വിജയിച്ചെങ്കിലും ഐ ഗ്രൂപ്പുകാരനെ സ്ഥാനാര്‍ത്ഥിയാക്കാനുള്ള നീക്കം പരാജയപ്പെടുകയായിരുന്നു. ധനപാലനാകട്ടെ എ ഗ്രൂപ്പിലെ പ്രമുഖനും എ.കെ.ആന്റണിയുടെ വിശ്വസ്തനുമാണ്‌. ജില്ലയില്‍ ഐ ഗ്രൂപ്പിനെ നയിക്കുന്ന മന്ത്രി സി.എന്‍.ബാലകൃഷ്ണനെ വരുത്തി ധനപാലനെ വിജയിപ്പിക്കുവാന്‍ ആന്റണി ആവശ്യപ്പെടുകയായിരുന്നു. അത്കൊണ്ട്‌ തന്നെ ഐ ഗ്രൂപ്പ്‌ ആകെ പ്രതിസന്ധിയിലായിരിക്കുകയാണ്‌.
യാക്കോബായ വിഭാഗത്തിന്‌ വലിയ സ്വാധീനമുള്ള ചാലക്കുടി തന്നെ കൈവിടുകയില്ലെന്ന കണക്കൂട്ടലാണ്‌ ചാക്കോയെ ഇവിടെ മത്സരിപ്പിക്കുവാന്‍ പ്രേരിപ്പിക്കുന്ന ഘടകം. നേരത്തെ മുകുന്ദപുരം ആയിരുന്ന അവസരത്തില്‍ ഇവിടെ എംപിയായിരുന്നിട്ടുണ്ട്‌. എന്നാല്‍ ജയിച്ച്‌ പോയികഴിഞ്ഞാല്‍ മണ്ഡലത്തിലേക്ക്‌ തിരിഞ്ഞ്‌ നോക്കില്ലെന്ന ആക്ഷേപവും ചാക്കോക്കെതിരെയുണ്ട്‌. യാക്കോബായ വിഭാഗത്തിന്‌ നിര്‍ണ്ണായക സ്വാധീനമുള്ളതാണ്‌ കുന്നത്തുനാട്‌, പെരുമ്പാവൂര്‍, ആലുവ, അങ്കമാലി മണ്ഡലങ്ങള്‍. ഇതില്‍ കുന്നത്ത്നാട്‌ മണ്ഡലത്തില്‍ 44ശതമാനവും പെരുമ്പാവൂരില്‍ 35ശതമാനവും വോട്ട്‌ യാക്കോബായ വിഭാഗത്തിനുണ്ട്‌. അങ്കമാലിയില്‍ 16ഉം ആലുവയില്‍ 10ശതമാനും ഈ വിഭാഗത്തിനുണ്ട്‌. ഈ സാഹചര്യമാണ്‌ ചാക്കോ കണക്ക്‌ കൂട്ടുന്നത്‌. എന്നാല്‍ ധനപാലനെ നിര്‍ബന്ധമായി തൃശൂരിലേക്ക്‌ മാറ്റിയതില്‍ ഈഴവ സമൂഹത്തിന്‌ അമര്‍ഷമുണ്ട്‌. അത്‌ പോലെ കത്തോലിക്ക വിഭാഗത്തിനും നിര്‍ണ്ണായക സ്വാധീനം ചാലക്കുടി മണ്ഡലത്തിലുണ്ട്‌. കത്തോലിക്ക സഭയുടെ എതിര്‍പ്പ്‌ നേരിടുന്ന ചാക്കോക്ക്‌ ഇത്‌ പ്രതികൂലമായേക്കും, പ്രത്യേകിച്ച്‌ കത്തോലിക്കാ വിശ്വാസിയായ നടന്‍ ഇന്നസെന്റ്‌ ബിഷപ്പ്‌ ആലഞ്ചേരിയുടെ അനുഗ്രഹവുമായി മത്സരിക്കുമ്പോള്‍.
എന്തായാലും വലിയ ആത്മവിശ്വാസത്തോടെ കളത്തിലിറങ്ങിയ മുന്നണിസ്ഥാനാര്‍ത്ഥികളെല്ലാം തെരഞ്ഞെടുപ്പ്‌ അടുക്കുംതോറും അടിതെറ്റുമോയെന്ന ഭയാശങ്കയിലാണ്‌. 
എന്‍.പി.സജീവ്‌

</TEXT>
</DOC>