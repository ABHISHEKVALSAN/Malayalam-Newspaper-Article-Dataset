<DOC>
<DOCNO>114020172517.utf8</DOCNO>
<TEXT>


           ചൈനീസ്‌ കമ്പനിക്കുവേണ്ടി കെഎംആര്‍എല്‍; ശ്രീധരനു അമര്‍ഷം    

Saturday 1 February 2014 10:16 pm IST

കൊച്ചി: മെട്രോ റെയിലിന്‌ റോളിംഗ്‌ സ്റ്റേക്ക്‌ (കോച്ചുകള്‍) വാങ്ങുന്നതു സംബന്ധിച്ച്‌ ഡിഎംആര്‍സി തീരുമാനത്തിനെതിരെ കെഎംആര്‍എലും സംസ്ഥാന സര്‍ക്കാരും. എതിര്‍പ്പിനു പിന്നില്‍ ലോബിയാണെന്ന്‌ ഡിഎംആര്‍സി. കൊച്ചി മെട്രോക്ക്‌ ആവശ്യമായ 75 കോച്ചുകള്‍ വാങ്ങാന്‍ ഡിഎംആര്‍സി ടെണ്ടര്‍ ക്ഷണിച്ചിരുന്നു. 800 കോടിയുടേതാണ്‌ കരാര്‍. കൊറിയന്‍ കമ്പനിയായ ഹ്യുണ്ടായി മാത്രമാണ്‌ ഡിഎംആര്‍സി ആവശ്യപ്പെട്ട നിലവാരത്തിലുള്ള കോച്ചുകള്‍ നല്‍കാന്‍ തയ്യാറാണെന്ന്‌ അറിയിച്ച്‌ ടെണ്ടര്‍ സമര്‍പ്പിച്ചത്‌. എന്നാല്‍ ഒരു കമ്പനി മാത്രം ടെണ്ടര്‍ നല്‍കിയതിനാല്‍ ഇത്‌ റദ്ദാക്കി വീണ്ടും ടെണ്ടര്‍ ക്ഷണിച്ചു. ഇക്കുറി ഹ്യുണ്ടായിക്കു പുറമേ ചൈനീസ്‌ കമ്പനികളായ ഷാങ്ങ്ഷന്‍ റെയില്‍വേ വെഹിക്കിള്‍സും ചൈനാ സൗത്ത്‌ ലോക്കോ മോട്ടീവ്സും ടെണ്ടര്‍ സമര്‍പ്പിച്ചിരുന്നു. എന്നാല്‍ ചൈനീസ്‌ കമ്പനികളുടെ ടെണ്ടര്‍ ഡിഎംആര്‍സി റദ്ദാക്കി. ഇവരുടെ ഉത്പന്നങ്ങള്‍ ഡിഎംആര്‍സി ആവശ്യപ്പെട്ട നിലവാരം ഇല്ലാത്തതാണെന്ന്‌ ചൂണ്ടിക്കാണിച്ചായിരുന്നു ഇത്‌. ഹ്യുണ്ടായിക്ക്‌ കരാര്‍ നല്‍കാന്‍ ഡിഎംആര്‍സി തീരുമാനമെടുക്കുകയും ചെയ്തു. ഇതിനു പിന്നാലെയാണ്‌ എതിര്‍പ്പുമായി കെഎംആര്‍എലും സംസ്ഥാന സര്‍ക്കാരിലെ ഉന്നതരും രംഗത്തു വന്നിട്ടുള്ളത്‌. ചൈനീസ്‌ കമ്പനിക്കു വേണ്ടിയാണ്‌ ഇടപെടല്‍. ഡിഎംആര്‍സി തീരുമാനത്തിനെതിരെ കെഎംആര്‍എല്‍ കേന്ദ്ര ഉപരിതല മന്ത്രാലയത്തിന്‌ പരാതി നല്‍കിയിരിക്കുകയാണ്‌. ഇതോടെ കോച്ച്‌ വാങ്ങാനുള്ള നീക്കം സ്തംഭനാവസ്ഥയിലായി. മെട്രോയുടെ ഷെഡ്യൂള്‍ അനുസരിച്ച്‌ ഫെബ്രുവരിയില്‍ ടെണ്ടര്‍ അംഗീകരിച്ച്‌ കരാര്‍ ഒപ്പുവക്കണം. എന്നാല്‍ എതിര്‍പ്പുയര്‍ന്ന സാഹചര്യത്തില്‍ ഇത്‌ വൈകാനിടയുണ്ട്‌. കെഎംആര്‍എല്‍ ഇടപെടലില്‍ ഇ.ശ്രീധരനും കടുത്ത അമര്‍ഷമുണ്ട്‌. നിലവാരം പരിഗണിക്കാതെ ചൈനീസ്‌ കമ്പനിയുമായി കരാറുണ്ടാക്കുന്നത്‌ അംഗീകരിക്കാനാകില്ലെന്ന നിലപാടിലാണ്‌ ഇ ശ്രീധരന്‍. കെഎംആര്‍എല്ലിന്റെ ഇടപെടലിനു പിന്നില്‍ ചില കമ്മീഷന്‍ ലോബികളുടെ താത്പര്യം ഉണ്ടെന്ന്‌ ആക്ഷേപമുയര്‍ന്നിട്ടുണ്ട്‌. 
സ്വന്തം ലേഖകന്‍
    
</TEXT>
</DOC>