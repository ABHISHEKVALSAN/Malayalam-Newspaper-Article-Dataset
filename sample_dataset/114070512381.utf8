<DOC>
<DOCNO>114070512381.utf8</DOCNO>
<TEXT>


           ബ്രസീലും ജര്‍മ്മനിയും സെമിയില്‍    

Saturday 5 July 2014 10:56 am IST

ഫോര്‍ട്ടാലെസ: ലോകകപ്പ് ഫുട്ബോളിന്റെ ആദ്യ സെമിയില്‍ ബ്രസീലും ജര്‍മ്മനിയും ഏറ്റുമുട്ടും . ലാറ്റിനമേരിക്കന്‍ യൂറോപ്യന്‍ കേളീശൈലികള്‍ സെമിയില്‍ മാറ്റുരയ്ക്കുമ്പോള്‍ മത്സരം തീപാറുമെന്ന സന്തോഷത്തിലാണ് ഫുട്ബോള്‍ ആരാധകര്‍. ഇന്ന് ഇന്ത്യന്‍ സമയം പുലര്‍ച്ചെ നടന്ന മത്സരത്തില്‍ ഒന്നിനെതിരെ രണ്ട് ഗോളുകള്‍ക്കാണ് ബ്രസീല്‍ മറ്റൊരു ലാറ്റിനമേരിക്കന്‍ കരുത്തരായ കൊളംബിയയെ കീഴടക്കിയത്. ബ്രസീലിന് വേണ്ടി ഏഴാം മിനിറ്റില്‍ ക്യാപ്റ്റന്‍ തിയാഗോ സില്‍വയും 68-ാം മിനിറ്റില്‍ ഡേവിഡ് ലൂയിസും ഗോളുകള്‍ നേടി. കൊളംബിയയുടെ ആശ്വാസഗോള്‍ 80-ാം മിനിറ്റില്‍ ജെയിംസ് റോഡ്രിഗസ് പെനാല്‍റ്റിയിലൂടെ നേടി. സെമിഫൈനലില്‍ ബ്രസീല്‍ ജര്‍മ്മനിയുമായി ഏറ്റുമുട്ടും. എന്നാല്‍ മത്സരത്തിനിടെ നെയ്മര്‍ പരിക്കേറ്റ് പുറത്തുപോയത് അവര്‍ക്ക് തിരിച്ചടിയായി. പരിക്ക് എത്രത്തോളം ഗുരുതരമാണെന്ന് വ്യക്തമല്ല.

മത്സരത്തില്‍ കൂടുതല്‍ സമയം പന്ത് കൈവശം വെച്ച ബ്രസീല്‍ തന്നെയാണ് കൂടുതല്‍ ഗോളവസരങ്ങള്‍ സൃഷ്ടിച്ചതും. 13 ഷോട്ടുകള്‍ കൊളംബിയന്‍ ഗോള്‍മുഖത്തേക്ക് പറത്താന്‍ കാനറികള്‍ക്ക് കഴിഞ്ഞെങ്കിലും ഇതില്‍ അഞ്ചെണ്ണം മാത്രമാണ് ലക്ഷ്യത്തിലേക്ക് നീങ്ങിയത്. കൊളംബിയയാകട്ടെ പായിച്ച 11 ഷോട്ടുകളില്‍ രണ്ടെണ്ണം മാത്രമാണ് ലക്ഷ്യത്തിലേക്ക് നീങ്ങിയത്.

തുടക്കം മുതല്‍ ആക്രമിച്ചുകളിച്ച ബ്രസീല്‍ ഏഴാം മിനിറ്റില്‍ മുന്നിലെത്തി. നെയ്മര്‍ എടുത്ത കോര്‍ണര്‍ കിക്കാണ് ക്ലോസ് റേഞ്ചില്‍ നിന്ന് തിയാഗോ സില്‍വ ഇടംകാലുകൊണ്ട് കൊളംബിയന്‍ വല കുലുക്കിയത്. പിന്നീട് നിരവധി തവണ നെയ്മറുടെ നേതൃത്വത്തില്‍ ബ്രസീല്‍ കൊളംബിയന്‍ ബോക്‌സിലേക്ക് പന്തെത്തിച്ചെങ്കിലും ലീഡ് ഉയര്‍ത്താന്‍ കഴിഞ്ഞില്ല. അതേസമയം ആദ്യപകുതിയില്‍ കൊളംബിയക്ക് ബ്രസീലിനെ വിറപ്പിക്കാവുന്നൊരുനീക്കം നടത്താനും കഴിഞ്ഞില്ല.

രണ്ടാം പകുതിയിലും ബ്രസീലിന്റെ മുന്നേറ്റമായിരുന്നു തുടക്കത്തില്‍ കണ്ടത്. 68-ാം മിനിറ്റില്‍ ബ്രസീല്‍ ലീഡ് ഉയര്‍ത്തി. ഹള്‍ക്കിനെ ജെയിംസ് റോഡ്രിഗസ് ഫൗള്‍ ചെയ്തതില്‍ നിന്ന് കിട്ടിയ ഫ്രീകിക്കാണ് ഗോളിലെത്തിയത്. ബ്രസീലിയന്‍ പ്രതിരോധനിരയിലെ കരുത്തന്‍ ഡേവിഡ് ലൂയീസ് പറത്തിയ തകര്‍പ്പന്‍ ഷോട്ട് മുഴുനീളെ പറന്ന കൊളംബിയന്‍ ഗോളിയെ കീഴടക്കി വലയില്‍ പതിച്ചു. രണ്ട് ഗോളിന് മുന്നിലെത്തിയതോടെ ബ്രസീല്‍ ആക്രമണത്തിന്റെ തീവ്രത കുറച്ചു. ഈ അവസരം മുതലെടുത്ത് കൊളംബിയ ജെയിംസ് റോഡ്രിഗസിന്റെ നേതൃത്വത്തില്‍ ആക്രമണം ശക്തമാക്കി. 80-ാം മിനിറ്റില്‍ ഇതിന് ഗുണം ലഭിച്ചു. കാര്‍ലോസ് ബാക്കയെ ബ്രസീലിയന്‍ ഗോളി ജൂലിയോ സെസാര്‍ ബോക്‌സിനുള്ളില്‍ വീഴ്ത്തിയതിന് കൊളംബിയക്ക് അനുകൂലമായി പെനാല്‍റ്റി ലഭിച്ചു. കിക്കെടുത്ത ജെയിംസ് റോഡ്രിഗസ് ബ്രസീലിയന്‍ ഗോളി ജൂലിയോ സെസാറിനെ നിഷ്പ്രഭനാക്കി പന്ത് അനായാസം വലയിലെത്തിച്ചു. പിന്നീട് അവസാന നിമിഷങ്ങളില്‍ കൊളംബിയ ആഞ്ഞുപൊരുതിയെങ്കിലും ബ്രസീലിയന്‍ പ്രതിരോധം പിടിച്ചുനിന്നതോടെ അവരുടെ ശ്രമങ്ങളെല്ലാം വിഫലമായി.

ഫ്രഞ്ച് പോരാളികളെ കീഴടക്കിയാണ് ജര്‍മ്മനി ലോകകപ്പിന്റെ സെമിഫൈനലില്‍ പ്രവേശിച്ചത്. ഏകപക്ഷീയമായ ഒരു ഗോളിനാണ് ജര്‍മ്മനി വിജയം സ്വന്തമാക്കിയത്. മത്സരത്തിന്റെ 12-ാം മിനിറ്റില്‍ മാറ്റ്‌സ് ഹമ്മല്‍സ് ഹെഡ്ഡറിലൂടെയാണ് ടീമിന്റെ വിജയഗോള്‍ നേടിയത്. ലഭിച്ച അവസരങ്ങള്‍ മുതലാക്കുന്നതില്‍ ബെന്‍സേമയും ഗ്രിസ്മാനും ഉള്‍പ്പെടെയുള്ള താരങ്ങള്‍ക്ക് പിഴച്ചതാണ് ഫ്രാന്‍സിന് തിരിച്ചടിയായത്.

മത്സരത്തിന്റെ തുടക്കത്തില്‍ ഫ്രാന്‍സിനാണ് ആദ്യ അവസരം ലഭിച്ചത്. ഏഴാം മിനിറ്റില്‍ വാല്‍ബുനയുടെ പാസില്‍ നിന്ന് കരിം ബെന്‍സേമ പായിച്ച ഷോട്ട് പക്ഷേ പുറത്തുപോയി. 12-ാം മിനിറ്റില്‍ജര്‍മ്മനി ലീഡ് നേടി. അവര്‍ക്ക് അനുകൂലമായി ലഭിച്ച ഫ്രീകിക്കിനൊടുവിലാണ് ഗോള്‍ പിറന്നത്. ടോണി ക്രൂസ് എടുത്ത ഫ്രീക്ക് ബോക്‌സിലേക്ക് പറന്നിറങ്ങിയത് നല്ലൊരു ഹെഡ്ഡറിലൂെട മാറ്റ്‌സ് ഹമ്മല്‍സാണ് ഫ്രഞ്ച് വല കുലുക്കിയത്. പിന്നീട് കളി മധ്യനിരയില്‍ ഒതുങ്ങിനിന്നു. എന്നാല്‍ 30-ാം മിനിറ്റില്‍ ജര്‍മ്മനിയുടെ ഹൊവാഡ്‌സ് പായിച്ച ഷോട്ട് ഫ്രഞ്ച് പ്രതിരോധത്തില്‍ തട്ടിത്തെറിച്ചു. 34-ാം മിനിറ്റില്‍ ഫ്രാന്‍സ് ഒരു സുവര്‍ണാവസരം നഷ്ടമാക്കി. ഗ്രിസ്മാന്റെ പാസില്‍ നിന്ന് വല്‍ബുന പായിച്ച ഷോട്ട് ജര്‍മ്മന്‍ ഗോളി മാനുവല്‍ ന്യുയര്‍ തട്ടിത്തെറിപ്പിച്ചു. റീബൗണ്ട് പന്ത് കരിം ബെന്‍സേമ വീണ്ടും വലയിലേക്ക് തിരിച്ചുവിട്ടെങ്കിലും കാര്യമുണ്ടായില്ല. പിന്നീട് 35-ാം മിനിറ്റില്‍ സാഖുവും ഒരു അവസരം പാഴാക്കി. ആദ്യപകുതി അവസാനിക്കുന്നതിന് മുമ്പ് കരിം ബെന്‍സേമ രണ്ട് അവസരങ്ങള്‍ പാഴാക്കിയതിന് പിന്നാലെ ആദ്യപകുതി അവസാനിച്ചുള്ള റഫറിയുടെ വിസിലും മുഴങ്ങി.

രണ്ടാം പകുതിയില്‍ സമനിലക്കായി ഫ്രാന്‍സും ലീഡ് ഉയര്‍ത്താനായി ജര്‍മ്മനിയും കളത്തിലിറങ്ങിയതോടെയാണ് മത്സരം ആവേശത്തിലേക്കുയര്‍ന്നത്. 55-ാം മിനിറ്റില്‍ ജര്‍മ്മനിയുടെ ടോണി ക്രൂസ് ഒരു അവസരം പാഴാക്കിയപ്പോള്‍ നാല് മിനിറ്റിനുശേഷം യോഹാന്‍ കബായേയുടെ ക്രോസില്‍ നിന്ന് റാഫേല്‍ വാര്‍നെ തൊടുത്ത ഹെഡ്ഡര്‍ ജര്‍മ്മന്‍ ഗോളി രക്ഷപ്പെടുത്തി. പിന്നീട് 69-ാം മിനിറ്റില്‍ ജര്‍മ്മനിയുടെ തോമസ് മുള്ളറും രണ്ട് മിനിറ്റിനുശേഷം ഫ്രാന്‍സിന്റെ ഗ്രിസ്മാനും അവസരം പാഴാക്കി.73-ാം മിനിറ്റില്‍ ജര്‍മ്മനിയുടെ ആന്ദ്രെ ഷറിലിന്റെ ഷോട്ട് ഫ്രഞ്ച് കുത്തിയകറ്റി. പിന്നീട് തുടര്‍ച്ചയായി ഫ്രഞ്ച് മുന്നേറ്റമായിരുന്നു. 74-ാം മിനിറ്റില്‍ വല്‍ബുനയും 76-ാം മിനിറ്റില്‍ കരിം ബെന്‍സേമയും അവസരം പാഴാക്കിയതിന് തൊട്ടുപിന്നാലെ ബ്ലെയ്‌സ് മാറ്റിയൂഡിന്റെ ഇടംകാലന്‍ ഷോട്ട് ജര്‍മ്മന്‍ ഗോളി ന്യുയര്‍ രക്ഷപ്പെടുത്തി. എന്നാല്‍ 82-ാം മിനിറ്റില്‍ ജര്‍മ്മനി മറ്റൊരു അവസരവും നഷ്ടമാക്കി. തോമസ് മുള്ളറുടെ പാസില്‍ നിന്ന് ആന്ദ്രെ ഷറില്‍ പായിച്ച ഇടംകാലന്‍ ഷോട്ട് ഫ്രാന്‍സ് ഗോളി രക്ഷപ്പെടുത്തി. പിന്നീട് അവസാന മിനിറ്റുകളില്‍ സമനിലക്കായി ഫ്രാന്‍സ് കിണഞ്ഞു പരിശ്രമിച്ചെങ്കിലും ഫലമുണ്ടായില്ല.
    
</TEXT>
</DOC>