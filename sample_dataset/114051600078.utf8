<DOC>
<DOCNO>114051600078.utf8</DOCNO>
<TEXT>


           മോദി തരംഗത്തില്‍ കോണ്‍ഗ്രസ്‌ തകര്‍ന്നു    

Friday 16 May 2014 5:22 pm IST

ന്യൂദല്‍ഹി: രാജ്യമെങ്ങും ആഞ്ഞടിച്ച മോദി തരംഗത്തില്‍ കോണ്‍ഗ്രസ്‌ അടക്കമുള്ള പാര്‍ട്ടികളെല്ലാം കടപുഴകി. ബിജെപിയുടെ തേരോട്ടത്തില്‍ പ്രമുഖ കോണ്‍ഗ്രസ്‌ നേതാക്കള്‍ തോറ്റു മണ്ണുകപ്പി. ഒരു പതിറ്റാണ്ടിനു ശേഷം ഇതാദ്യമായി ഒരു പാര്‍ട്ടിക്ക്‌ ഒറ്റയ്ക്ക്‌ ഭൂരിപക്ഷം ലഭിച്ചു.280 സീറ്റുകളാണ്‌ ബിജെപിക്ക്‌ ലഭിച്ചത്‌. ബിജെപി നേതൃത്വം നല്‍കുന്ന എന്‍ഡിഎയ്ക്ക്‌ 336 സീറ്റുകളാണ്‌ കിട്ടിയത്‌. എക്സിറ്റ്‌ പോളുകളെയെല്ലാം മറികടന്ന്‌ എന്‍ഡിഎ ചരിത്രക്കുതിപ്പ്‌ നടത്തിയപ്പോള്‍ ആറു പതിറ്റാണ്ടിലേറെ ഇന്ത്യ ഭരിച്ച കോണ്‍ഗ്രസ്‌ തകര്‍ന്ന്‌ നാമാവശേഷമായി. 

യുപിഎയ്ക്ക്‌ വെറും 66 സീറ്റുകളില്‍ മാത്രമാണ്‌ മേല്‍ക്കൈ. അതില്‍ കോണ്‍ഗ്രസ്‌ വെറും അന്‍പതു സീറ്റില്‍ ഒതുങ്ങി. യുപിഎയിലെ രണ്ടാം കക്ഷി ലാലുവിെ‍ന്‍റ ആര്‍ജെഡിയാണ്‌, അവര്‍ക്ക്‌ ലഭിച്ചതോ എട്ട്‌ സീറ്റുകളും. ശരദ്‌ പവാറിന്റെ എന്‍സിപിക്ക്‌ ലഭിച്ചത്‌ വെറും നാലു സീറ്റുകളാണ്‌. വെറും രണ്ടു സീറ്റുകളുള്ള മുസ്ലീം ലീഗാണ്‌ യുപിഎയിലെ ഏറ്റവും വലിയ നാലാമത്തെ കക്ഷി. ഒരു സീറ്റുള്ള കേരളകോണ്‍ഗ്രസാണ്‌ അഞ്ചാമത്തെ വലിയകക്ഷി.

സിപിഎം, സിപിഐ, തൃണമൂല്‍ കോണ്‍ഗ്രസ്‌,എഐഎഡിഎംകെ തുടങ്ങിയ മറ്റു കക്ഷികള്‍ക്കെല്ലാം കൂടി ലഭിച്ചത്‌ 137 സീറ്റുകളാണ്‌. എഐഎഡിഎംകെക്ക്‌ 36 സീറ്റുകളും തൃണമൂല്‍ കോണ്‍ഗ്രസിന്‌ 33 സീറ്റുകളും നവീന്‍ പട്നായിക്കിെ‍ന്‍റ ബിജെഡിക്ക്‌ 18 സീറ്റുകളും ടി.ആര്‍.എസിന്‌ പത്തു സീറ്റുകളും ലഭിച്ചിട്ടുണ്ട്‌. വൈഎസ്‌ആര്‍ കോണ്‍ഗ്രസിന്‌ 9 സീറ്റുകളാണ്‌ ലഭിച്ചത്‌. 

ദല്‍ഹിയിലെ ഏഴ്‌ ലോക്സഭാ സീറ്റുകളും പിടിച്ചെടുത്ത ബിജെപി ഗുജറാത്തിലെ 26 സീറ്റുകളും രാജസ്ഥാനിലെ 24 സീറ്റുകളും ഒറ്റയ്ക്ക്‌ സ്വന്തമാക്കി. മഹാരാഷ്ട്രയില്‍ ബിജെപി ശിവസേന സഖ്യവും ആന്ധ്രയിലും തെലങ്കാനയിലും ബിജെപി ടിഡിപി സഖ്യവും വലിയ മുന്നേറ്റം കാഴ്ച വച്ചു. ഹിമാചലില്‍ ആകെയുള്ള നാലു സീറ്റുകളും കീഴടക്കിയ ബിജെപി ആസാമില്‍ പത്തു സീറ്റുകള്‍ നേടി. നാഗാലാന്‍ഡിലുള്ള ഒരേ ഒരു സീറ്റും ബിജെപി പിടിച്ചു. യുപിയിലും ബീഹാറിലും ഛത്തീസ്‌ ഗഡിലും ഉത്തരാഖണ്ഡിലും മധ്യപ്രദേശിലും കൂടുതല്‍ സീറ്റുകളും പിടിച്ചടക്കിയ ബിജെപി ബംഗാളിലും ശ്രയേമായ നേട്ടമാണ്‌ കൈവരിച്ചത്‌.ഇവിടെ മൂന്നു സീറ്റുകളിലാണ്‌ ബിജെപി മുന്നേറുന്നത്‌.ഇവിടെ ഇടതു പക്ഷത്തിന്‌ ഒരു സീറ്റാണ്‌ ലഭിച്ചത്‌. സിപിഎം വിജയിച്ച മുര്‍ഷീദാബാദ്‌. ബിജെപി ഒറീസയിലും വലിയ കുതിപ്പു നടത്തി. യുപിയില്‍ ബിജെപിയുടെ മുന്നേറ്റത്തില്‍ റായ്ബറേലിയില്‍ കോണ്‍ഗ്രസ്‌ അധ്യക്ഷ സോണിയയുടെ ഭൂരിപക്ഷം പോലും ഇടിഞ്ഞു. വഡോദരയിലും വാരാണസിയിലും ജയിച്ചു കയറിയ മോദിക്ക്‌ വഡോദരയില്‍ നാല്‌ ലക്ഷത്തിലേറെ വോട്ടുകളുടെ ഭൂരിപക്ഷമാണ്‌ ഉള്ളത്‌. ഛത്തീസ്ഗഡില്‍ പതിനൊന്നില്‍ പത്തു സീറ്റുകളിലും ബിജെപിക്കാണ്‌ ലീഡ്‌.

80 സീറ്റുകളുള്ള യുപിയില്‍ ബിജെപി 70സീറ്റുകളിലാണ്‌ മുന്നേറുന്നത്‌. കോണ്‍ഗ്രസിന്‌ വെറും രണ്ടു സീറ്റുകളിലാണ്‌ മുന്നേറ്റം. സമാജ്‌വാദി പാര്‍ട്ടി പത്തും മൂന്നും സീറ്റുകളിലാണ്‌ ലീഡ്‌ ചെയ്യുന്നത്‌. ബിഎസ്പിക്ക്‌ ഒന്നും കിട്ടീയില്ല. മുന്‍പ്‌ ഒരിക്കലും നേടിയിട്ടില്ലാത്ത വിജയമാണ്‌ യുപിയില്‍ ബിജെപി നേടിയത്‌.കര്‍ണ്ണാടകത്തില്‍ 28 സീറ്റുകളില്‍ ബിജെപി 17 സീറ്റുകളില്‍ ലീഡ്‌ ചെയ്യുകയാണ്‌.മധ്യപ്രദേശിലെ 29 സീറ്റുകളില്‍ 26ലും ബിജെപിക്ക്‌ വന്‍ മുന്‍തൂക്കമാണ്‌.ഇതില്‍ വലിയ മാറ്റമൊന്നും വരില്ലെന്നാണ്‌ സൂചന.കഴിഞ്ഞ തെരഞ്ഞെടുപ്പില്‍ ബിജെപിക്ക്‌ പതിനാറു സീറ്റുകളും കോണ്‍ഗ്രസിന്‌ പന്ത്രണ്ടു സീറ്റുകളും ബിഎസ്പിക്ക്‌ ഒരു സീറ്റുമാണ്‌ ലഭിച്ചിരുന്നത്‌.ജാര്‍ഖണ്ഡില്‍ 13 സീറ്റുകളാണ്‌ ബിജെപിക്ക്‌ ലഭിച്ചത്‌. അരുണാചല്‍ പ്രദേശില്‍ ഒരു സീറ്റ്‌ നേടിയ ബിജെപി മേഘാലയയിലും ഒരു സീറ്റ്‌ കരസ്ഥമാക്കി. കേന്ദ്ര ആഭ്യന്തര മന്ത്രി സുശീല്‍ കുമാര്‍ ഷിന്‍ഡെ.കേന്ദ്ര മന്ത്രിമാരായ സല്‍മാന്‍ ഖുര്‍ഷിദ്‌,ബേനി പ്രസാദ്‌ വര്‍മ്മ, ശ്രീപ്രകാശ്‌,ജിതിന്‍ പ്രസാദ്‌, കപില്‍ സിബല്‍, ജനാര്‍ദ്ദന്‍ പൂജാരി,അരവിന്ദ്‌ കേജ്‌രിവാള്‍ എന്നിവരടക്കം പല പ്രമുഖരും പരാജയപ്പെട്ടു.

    
</TEXT>
</DOC>