<DOC>
<DOCNO>114040288683.utf8</DOCNO>
<TEXT>


           സിബിഐക്കെതിരെ സര്‍ക്കാര്‍ റിട്ട്‌ ഫയല്‍ ചെയ്യുമോ: ശ്രീധരന്‍ പിളള    

Wednesday 2 April 2014 9:25 pm IST

        കണ്ണൂര്‍: കേസന്വേഷണത്തിനുള്ള സര്‍ക്കാര്‍ ശുപാര്‍ശ നിരസിച്ച സിബിഐക്കെതിരേ റിട്ട്‌ ഫയല്‍ ചെയ്ത്‌ കോടതി ഉത്തരവു വാങ്ങാന്‍ സര്‍ക്കാര്‍ തയ്യാറാവുമോയെന്ന്‌ വ്യക്തമാക്കണമെന്ന്‌ ബിജെപി നേതാവ്‌ അഡ്വ. പി.എസ്‌. ശ്രീധരന്‍ പിളള ആവശ്യപ്പെട്ടു. കേസില്‍ കോണ്‍ഗ്രസ്‌ ഭരണകൂടവും സിപിഎം നേതൃത്വവും ഒത്തുകളിക്കുകയാണ്‌. ഇരുവരും ചേര്‍ന്ന്‌ കേരള ജനതയെ കബളിപ്പിക്കുകയാണ്‌. 
ടി പി വധക്കേസില്‍ സിബിഐ അന്വേഷിക്കാന്‍ ശുപാര്‍ശ നല്‍കി കൈയ്യടി നേടിയ യുഡിഎഫ്‌ സര്‍ക്കാര്‍ സിപിഎമ്മുമായി ഒത്തുകളിക്കുകയാണ്‌. മാറാട്‌ കേസിലും ജയകൃഷ്ണന്‍ മാസ്‌ററര്‍ വധക്കേസിലും സപിഎമ്മും യുഡിഎഫും ചെയ്തത്‌ ഇതു തന്നെയാണ്‌. സിബിഐ അന്വേഷണത്തിന്‌ മാറാട്‌ കേസിന്റെ കാര്യത്തില്‍ ആദ്യം ഏതിരു നിന്ന സിപിഎം പിന്നീട്‌ അന്വേഷണം വേണമെന്നു പറയുകയും ഒടുവില്‍ തന്ത്രപൂര്‍വ്വം ഒഴിഞ്ഞു മാറുകയുമായിരുന്നു. എന്തടിസ്ഥാനത്തിലാണ്‌ സര്‍ക്കാര്‍ ശുപാര്‍ശ ചെയ്ത കേസ്‌ അന്വേഷിക്കാനാവില്ലെന്ന്‌ സിബിഐ പറയുന്നതെന്ന്‌ മനസിലാകുന്നില്ല. തെരഞ്ഞെടുപ്പിനു ശേഷം അധികാരത്തിലെത്താന്‍ സിപിഎമ്മിന്റെ സഹായം തേടുമെന്ന എ.കെ. ആന്റണിയുടെ പ്രസ്താവനയുമായി തട്ടിച്ച്‌ നോക്കുമ്പോള്‍ സിബിഐ തീരുമാനത്തിനു പിന്നില്‍ സിപിഎമ്മുമായി ഉണ്ടാക്കിയ ഗൂഢാലോചനയാണെന്ന സംശയം ബലപ്പെടുകയാണെന്ന്‌ പിള്ള പറഞ്ഞു. 
ക്യാബിനറ്റിലെ രണ്ടാമനായ ആന്റണി തെരഞ്ഞെടുപ്പ്‌ പ്രചാരണത്തിനായി കേരളത്തിലെത്തിയിട്ട്‌ 10 വര്‍ഷത്തെ കോണ്‍ഗ്രസ്‌ ഭരണത്തെക്കുറിച്ചോ രാജ്യം നേരിടുന്ന പൊതുപ്രശ്നങ്ങളെ സംബന്ധിച്ചോ മിണ്ടിയില്ല. സിപിഎമ്മിനെ കൂട്ടി രാജ്യം ഭരിക്കുമെന്ന്‌ പറയുന്നത്‌ ജനവഞ്ചനയാണ്‌. ഈ ജനവഞ്ചനയാണ്‌ കേരളത്തില്‍ തെരഞ്ഞെടുപ്പിലെ ഏറ്റവും പ്രധാനപ്പെട്ട വിഷയമെന്നും ശ്രീധരന്‍പിള്ള പറഞ്ഞു. 
ഈ തെരഞ്ഞെടുപ്പില്‍ കോണ്‍ഗ്രസിന്‌ അംഗീകൃത പ്രതിപക്ഷമായി നില്‍ക്കാനുളള സീറ്റ്‌ പോലും ലഭിക്കുമോയെന്നത്‌ കണ്ടറിയേണ്ടിയിരിക്കുന്നു. 67 ല്‍ 10 ശതമാനം വോട്ടുണ്ടായിരുന്ന സിപിഎമ്മിന്‌ ഇന്ന്‌ 5.33 ശതമാനം വോട്ടു മാത്രമാണ്‌ ഉളളത്‌. അഞ്ച്‌ സ്വതന്ത്രരെ നിറുത്തി മത്സരിക്കുന്ന സിപിഎം ഈ തെരഞ്ഞെടുപ്പോടെ അംഗീകൃത പാര്‍ട്ടിയല്ലാതായി തീരും. കേരളം ഉള്‍പ്പെടെ രാജ്യം മുഴുവന്‍ ബിജെപിക്കനുകൂലമായി മാറി കഴിഞ്ഞുവെന്നും ശ്രീധരന്‍പിള്ള പറഞ്ഞു. ബിജെപി ജില്ലാ പ്രസിഡന്റ്‌ കെ. രഞ്ജിത്ത്‌, ജില്ലാ കമ്മിറ്റിയംഗം എം.കെ. വിനോദ്‌ എന്നിവരും പത്രസമ്മേളനത്തില്‍ സംബന്ധിച്ചു.
    
</TEXT>
</DOC>