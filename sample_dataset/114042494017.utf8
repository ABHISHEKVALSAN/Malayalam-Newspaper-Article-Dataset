<DOC>
<DOCNO>114042494017.utf8</DOCNO>
<TEXT>


           ബീഹാറില്‍ 40 ലക്ഷം രൂപയുടെ വിദേശകറന്‍സി പിടികൂടി    

Thursday 24 April 2014 2:23 pm IST

പാറ്റ്ന: തെരഞ്ഞെടുപ്പിന്റെ പശ്ചാത്തലത്തില്‍ തെരഞ്ഞെടുപ്പ് കമ്മിഷന്‍ നടത്തിയ പരിശോധനയില്‍ 40 ലക്ഷം രൂപയുടെ വിദേശകറന്‍സിയും മദ്യവും പിടികൂടി. ബീഹാറിലെ വൈശാലിയിലെ ഉള്‍നാടന്‍ ഗ്രാമമായ അന്‍‌ജാന്‍‌പിര്‍ ചൌക്കില്‍ നിന്നാണ് പണവും മദ്യവും പിടികൂടിയത്. 

കാറില്‍ കടത്തുകയായിരുന്നു പണവും മദ്യവും. സംഭവവുമായി ബന്ധപ്പെട്ട് അഭിഷേക് കുമാര്‍, മുകേഷ് കുമാര്‍ എന്നിവരെ പോലീസ് കസ്റ്റഡിയിലെടുത്തു. ഇവര്‍ ഒരു ഫോറിന്‍ എക്സ്ചേഞ്ച് കമ്പനിയുടെ ജീവനക്കാരാണെന്നാണ് പോലീസിനോട് പറഞ്ഞത്. അമേരിക്കന്‍ ഡോളര്‍, ഗള്‍ഫ് കറന്‍സികളായ ദര്‍ഹം, റിയാല്‍, ദിനാര്‍ എന്നിവയുടെ വിവിധ മൂല്യങ്ങളുള്ള നോട്ടുകളാണ് ഇവരുടെ പക്കല്‍ ഉണ്ടായിരുന്നതെന്ന് വൈശാലി പോലീസ് സൂപ്രണ്ട് സുരേഷ് പ്രസാദ് ചൌധരി പറഞ്ഞു. ഒരു  ഉള്‍നാ‍ടന്‍ ഗ്രാമത്തില്‍ 40 ലക്ഷം രൂപയുടെ വിദേശകറന്‍സിയുമായി യുവാക്കളെത്തിയത് ദൂരൂഹമാണെന്ന് പോലീസ് പറയുന്നു. 

പണം പിടികൂടിയ വിവരം തെരഞ്ഞെടുപ്പ് കമ്മിഷനെയും ആദായ നികുതി വകുപ്പ് ഉദ്യോഗസ്ഥരെയും അറിയിച്ചതായി സുരേഷ് പ്രസാദ് അറിയിച്ചു. ബീഹാറിലെ ശിവാനില്‍ നിന്നും പാറ്റ്നയിലേക്കുള്ള യാത്രാമധ്യേ അന്‍‌ജാന്‍‌പിര്‍ ചൌക്കിലെ ചെക്ക് പോസ്റ്റില്‍ വച്ചാണ് യുവാക്കള്‍ പിടിയിലായത്. ഇവര്‍ക്ക് ഹവാല ബന്ധമുണ്ടെന്നും പോലീസ് സംശയിക്കുന്നുണ്ട്. 
 
    
</TEXT>
</DOC>