<DOC>
<DOCNO>114090922746.utf8</DOCNO>
<TEXT>


           ജോസഫ് മാര്‍ കൂറിലോസിന് യാത്രാമൊഴി    

Tuesday 9 September 2014 11:10 pm IST

        അഞ്ഞൂര്‍: മലബാര്‍ സ്വതന്ത്ര സുറിയാനി സഭയുടെ വലിയ ഇടയന് കണ്ണീരില്‍ കുതിര്‍ന്ന യാത്രാമൊഴി. ആയിരങ്ങളുടെ അന്ത്യാഞ്ജലികള്‍ക്കൊടുവില്‍ ഇന്നലെ നാലുമണിയോടെ വലിയ മെത്രാപ്പോലീത്ത വര്‍ഷങ്ങളായി താമസിച്ച അരമനയോട് ചേര്‍ന്ന തൊഴിയൂര്‍ ഭദ്രാസന ദേവാലയത്തില്‍ ജോസഫ് മാര്‍ കുറിലോസ് നിത്യതയിലായി. സിറിള്‍ മാര്‍ ബസേലിയോസിനൊപ്പം ഇതരസഭകളിലെ ബിഷപ്പുമാരുടെ മുഖ്യകാര്‍മികത്വത്തിലായിരുന്നു സംസ്‌കാരച്ചടങ്ങുകള്‍.

ഉച്ചയ്ക്ക് രണ്ടു മണിയോടെ ജോസഫ് മാര്‍ കൂറിലോസിന്റെ ഭൗതികശരീരം തൊഴിയൂര്‍ സെന്റ് ജോര്‍ജ് ദേവാലയത്തില്‍ നിന്ന് സംസ്‌കാരച്ചടങ്ങുകള്‍ക്കായി എടുത്തു. മാര്‍ത്തോമ സഭയുടെ മെത്രാപ്പോലീത്തമാരായ യുയാക്കിം മാര്‍ കുറിലോസ്, ജോസഫ് മാര്‍ ബര്‍ണാബാസ്, ഗ്രിഗോറിയോസ് മാര്‍ സ്‌തേഫാനോസ്, ഏലിയാസ് മാര്‍ അത്താനിയോസ്, ആംഗ്ലിക്കന്‍ ബിഷപ് ഡോ. ജോണ്‍ ഫെന്‍സിക്, യുഗാനോസ് മാര്‍ പോളികാര്‍പ്പോസ് മെത്രാപ്പോലീത്ത തുടങ്ങിയവരുടെ സഹകാര്‍മികത്വത്തിലാണ് ശുശ്രൂഷകള്‍ നടന്നത്.

അനുശോചന യോഗത്തോടെയാണ് ശുശ്രൂഷകള്‍ക്ക് തുടക്കമായത്. സഭാ അധ്യക്ഷന്‍ സിറിള്‍ മാര്‍ ബസേലിയോസ് യോഗത്തില്‍ അധ്യക്ഷനായി. ജോസഫ് മാര്‍ കുറിലോസിന്റെ സഹോദരന്‍ അന്ത്യചുംബനം അര്‍പ്പിച്ചതോടെ സംസ്‌കാരശുശ്രൂഷയുടെ എട്ടാം ഘട്ടത്തിലേക്ക് കടന്നു. ഭൗതികശരീരം സെന്റ് ജോര്‍ജ് ദേവാലയത്തിലെ മദ്ബഹയ്ക്കു നാലുചുറ്റും വിടചൊല്ലിയശേഷം തെക്കുഭാഗത്ത് പ്രത്യേകം തയ്യാറാക്കിയ കബറിടത്തിലെത്തിച്ചു. കസേരയിലിരുത്തിയ ഭൗതികശരീരത്തിന്റെ മുഖത്ത് ശോശപ്യാകൊണ്ട് മൂടിയശേഷം കല്ലറയിലേക്ക് ഇറക്കിവച്ചു. വൈകിട്ട് ഏഴു മണിക്ക് സന്ധ്യാപ്രാര്‍ത്ഥനക്കുശേഷം കുന്തിരിക്കം കൊണ്ട് നിറച്ച കല്ലറ കോണ്‍ക്രീറ്റ് ചെയ്തു. വലിയ മെത്രാപ്പോലീത്ത കാലം ചെയ്തതിനെ തുടര്‍ന്ന് സഭ ഏഴു ദിവസത്തെ ഔദ്യോഗിക ദുഃഖാചരണം പ്രഖ്യാപിച്ചു.
    
</TEXT>
</DOC>