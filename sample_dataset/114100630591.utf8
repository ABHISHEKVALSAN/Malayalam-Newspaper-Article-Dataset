<DOC>
<DOCNO>114100630591.utf8</DOCNO>
<TEXT>


           കെഎസ്ആര്‍ടിസി: വിജിലന്‍സ് ഇന്‍സ്‌പെക്ടര്‍മാര്‍ നിഷ്‌ക്രിയം    

Monday 6 October 2014 10:06 pm IST

        തിരുവനന്തപുരം: കോടികളുടെ നഷ്ടക്കണക്കുകള്‍ അനുദിനം കൂടിവരുമ്പോഴും കെഎസ്ആര്‍ടിസിയിലെ വിജിലന്‍സ് വകുപ്പ് കൈകാര്യം ചെയ്യുന്ന ഇന്‍സ്‌പെക്ടര്‍മാര്‍ നിഷ്‌ക്രിയം. എന്‍ജിന്‍ തകരാറുകള്‍ യഥാസമയം അറ്റകുറ്റപ്പണി ചെയ്ത് സര്‍വീസുകള്‍ സുഗമമാക്കാന്‍ ഉത്തരവാദപ്പെട്ടവര്‍ നടപടി എടുക്കാത്തതിനാല്‍ നിരത്തിലിറക്കാനാകാതെ ബസുകള്‍ ഡിപ്പോയില്‍ കിടക്കുകയാണ്. മുന്‍മന്ത്രി കെ.ബി. ഗണേശ്കുമാറിന്റെ കാലത്ത് വാങ്ങിയ വോള്‍വോ ബസുകളിലൊന്നില്‍ എന്‍ജിന്‍ ഓയിലിനുപകരം ലിക്വിഡ് സോപ്പ് ഒഴിച്ച് എന്‍ജിന്‍ കേടാക്കിയിട്ടും അന്വേഷണം നടത്തി കുറ്റക്കാരെ ശിക്ഷിക്കാന്‍ വിജിലന്‍സ് വകുപ്പിനായില്ല. ആ ബസ് ഇപ്പോഴും സര്‍വീസ് നടത്താതെ പാപ്പനംകോട് സെന്‍ട്രല്‍ വര്‍ക്്‌ഷോപ്പില്‍ ഒതുക്കിയിട്ടിരിക്കുകയാണ്.

ബാംഗഌരിലേക്ക് സര്‍വീസ് നടത്തിയിരുന്ന ബസിനാണ് ഈ ദുരവസ്ഥ. മെക്കാനിക്കുകളുടെ അനാസ്ഥയാണ് ലക്ഷങ്ങള്‍ വിലമതിക്കുന്ന എന്‍ജിന്‍ കേടാകാന്‍ കാരണം. ഡിപ്പോയുടെ നേരിട്ടുള്ള മേല്‍നോട്ടത്തില്‍ മാത്രമേ അറ്റകുറ്റപ്പണികള്‍ ചെയ്യാവൂ എന്നാണ് കീഴ്‌വഴക്കം. എന്നാല്‍ അത്തരം നടപടിക്രമങ്ങളൊന്നും പലപ്പോഴും പാലിക്കാറില്ല. ഈ വോള്‍വോ ബസിനൊപ്പം വാങ്ങിയ രണ്ടു ബസുകള്‍ ഇപ്പോഴും ദീര്‍ഘദൂര സര്‍വീസ് നടത്തുന്നുണ്ട്. ദീര്‍ഘദൂര എക്‌സ്പ്രസ് ബസുകളില്‍ പലതും യഥാസമയം അറ്റകുറ്റപ്പണി ചെയ്യാത്തതിനാല്‍ ഡ്രൈവര്‍മാര്‍ ഓടിക്കാന്‍ തയ്യാറാകുന്നില്ല. അറ്റകുറ്റപ്പണിക്കായി സ്‌പെയര്‍പാര്‍ട്ടുകള്‍ സ്ഥിരമായി പര്‍ച്ചേസ് വിഭാഗം വാങ്ങുന്നുണ്ട്. പര്‍ച്ചേസ് നടത്തുന്നതിന് ക്വാളിറ്റി കണ്‍ട്രോളിംഗ് ഓഫീസര്‍ ഇല്ലാത്തതിനാല്‍ ഡിപ്പോകളിലെ തലവന്മാരെ സ്വാധീനിച്ച് നിലവാരം കുറഞ്ഞ സ്‌പെയര്‍പാര്‍ട്ടുകള്‍ വാങ്ങുന്നതായും ആരോപണമുണ്ട്.

കെഎസ്ആര്‍ടിസിയില്‍ സര്‍വീസിലിരിക്കുന്നവരെ സ്ഥാനക്കയറ്റത്തിലൂടെയാണ് വിജിലന്‍സ് ഇന്‍സ്‌പെക്ടര്‍മാരായി നിയമിക്കുന്നത്. അതിനാല്‍തന്നെ പരാതി ലഭിച്ചാലും ഇവര്‍ നടപടി സ്വീകരിക്കാറില്ല. തിരുവനന്തപുരം ഡിപ്പോയിലെ പ്രശ്‌നങ്ങള്‍ ചൂണ്ടിക്കാട്ടി ഡിപ്പോയുടെ മേധാവിയെ മാറ്റണമെന്നാവശ്യപ്പെട്ട് ഡ്രൈവേഴ്‌സ് യൂണിയന്‍ ഈ അടുത്തകാലത്ത് വിജിലന്‍സ് ഓഫീസര്‍ക്ക് പരാതി നല്‍കിയിരുന്നു. കെഎസ്ആര്‍ടിസിയുടെ ചരിത്രത്തില്‍ ആദ്യമായാണ് ഇത്തരമൊരുപരാതി വിജിലന്‍സിന് ലഭിച്ചത്. എന്നിട്ടും യാതൊരു നടപടിയുമുണ്ടായില്ല. വിജിലന്‍സ് ഇന്‍സ്‌പെക്ടര്‍മാരായി നിയമനം ലഭിക്കുന്നവരെ മൂന്നുമാസത്തിലൊരിക്കല്‍ ഡിപ്പോയിലേക്ക് മാറ്റി നിയമിക്കേണ്ടതാണ്.

എന്നാല്‍ പലരും സ്ഥിരമായി ഈ പോസ്റ്റില്‍ തുടരുകയാണ്. മുന്‍പ് വിജിലന്‍സ് ഓഫീസറായി പോലീസ് വകുപ്പില്‍നിന്ന് ഡിവൈഎസ്പി റാങ്കിലുള്ളവരെയാണ് നിയമിച്ചിരുന്നത്. ഈ രീതി നടപ്പാക്കുകയോ പുറത്തുനിന്നുള്ള ഏജന്‍സിയെ വിജിലന്‍സ് വിഭാഗത്തിന്റെ ചുമതല ഏല്‍പ്പിക്കുകയോ ചെയ്താല്‍ മാത്രമേ കുറ്റവാളികളെ ശിക്ഷിക്കാനും അധികൃതര്‍ മുതിരുകയുള്ളൂ.

കെഎസ്ആര്‍ടിസിയില്‍ മുന്‍പു വാങ്ങിയ വോള്‍വോ ബസുകള്‍ പലതും സര്‍വീസിന് അനുയോജ്യമല്ലെന്ന് വിധിയെഴുതി ലേലത്തില്‍ വിറ്റു. ഈ ബസുകള്‍ സ്വകാര്യബസ് മുതലാളിമാര്‍ ലേലത്തില്‍ വാങ്ങി ബാംഗഌര്‍ തുടങ്ങിയ ദീര്‍ഘദൂരസര്‍വീസുകള്‍ നടത്തി ലാഭം കൊയ്യുകയാണ്. കോടികളുടെ നഷ്ടക്കണക്കുകള്‍ ഓരോദിവസവും കൂടിവരുമ്പോഴും വിജിലന്‍സ് വിഭാഗം ഉറങ്ങുകയോ ഉറക്കംനടിക്കുകയോ ചെയ്യുകയാണ്. ഇതന്വേഷിക്കാന്‍ അധികൃതര്‍ തയ്യാറാകുന്നുമില്ല.
    
</TEXT>
</DOC>