<DOC>
<DOCNO>114091724748.utf8</DOCNO>
<TEXT>


           ഷിജു നാട്ടില്‍ തിരിച്ചെത്തി;  പിഴല ആഹ്ലാദത്തിമര്‍പ്പില്‍    

Wednesday 17 September 2014 1:35 am IST

        നെടുമ്പാശ്ശേരി: ഒരു ഗ്രാമത്തിന്റെ നെടുവീര്‍പ്പിന് പരിസമാപ്തിയായി. പ്രാര്‍ത്ഥനയും ആശ്വാസവാക്കുകളും ഒരു കുടുംബത്തിന് തുണയേകി. ഒപ്പം കേന്ദ്രസര്‍ക്കാരിന്റെ സമയോചിതമായ ഇടപെടലും. ഷിജു തോമസിന്റെ തിരിച്ചുവരവ് പിഴല ഗ്രാമത്തെ ആഹ്ലാദത്തിമര്‍പ്പിലാക്കി.

മയക്കുമരുന്ന് മാഫിയയുടെ ചതിയില്‍പ്പെട്ട് അബുദാബി ജയിലില്‍ കഴിഞ്ഞിരുന്ന കടമക്കുടി പിഴല സ്വദേശി ഷിജു തോമസ് ജയില്‍ മോചിതനായി ഇന്നലെ നാട്ടിലെത്തി. വൈകീട്ട് 7.30ഓടെയാണ് കൊച്ചി അന്താരാഷ്ട്ര വിമാനത്താവളത്തില്‍ ഷിജു എത്തിയത്. ജനപ്രതിനിധികള്‍, മാതാവ് ജാന്‍സി, സഹോദരങ്ങള്‍, ആക്ഷന്‍ കൗണ്‍സില്‍ കണ്‍വീനര്‍ പി. വി. ജോസഫ് മാസ്റ്റര്‍ എന്നിവരുടെ നേതൃത്വത്തില്‍ വന്‍ ജനാവലിയാണ് ഷിജുവിനെ സ്വീകരിക്കാന്‍ വിമാനത്താവളത്തില്‍ എത്തിയത്. മുഖ്യമന്ത്രി ഉമ്മന്‍ചാണ്ടിയുടെയും വിദേശകാര്യമന്ത്രി സുഷമ സ്വരാജിന്റെയും ശക്തമായ ഇടപെടല്‍ മൂലമാണ് രക്ഷപ്പെടാന്‍ കഴിഞ്ഞതെന്നും അതിനാലാണ് പാസ്‌പോര്‍ട്ട് എല്ലാം വളരെ വേഗത്തില്‍ ലഭ്യമായതും നാട്ടില്‍ തിരിച്ചെത്താന്‍ കഴിഞ്ഞതെന്നും ഷിജു മാധ്യമങ്ങളോട് പറഞ്ഞു. നോമ്പുകാലമായതിനാല്‍ പുലര്‍ച്ചെയും വൈകീട്ടും മാത്രമാണ് ഭക്ഷണം ലഭിച്ചിരുന്നത്. എംബസി ഉദ്യോഗസ്ഥര്‍ ജയിലില്‍ വന്ന് കാര്യങ്ങള്‍ അന്വേഷിക്കുന്നുണ്ടായിരുന്നു. താന്‍ കുറ്റക്കാരനല്ലെന്നുള്ള കേരള പോലീസിന്റെ അന്വേഷണ റിപ്പോര്‍ട്ട് അറബിഭാഷയിലേക്ക് മൊഴിമാറ്റം നടത്തി അബുദാബി പോലീസ് അധികൃതര്‍ക്ക് ഫാക്‌സ് ആയി സമര്‍പ്പിച്ചതും ഗുണകരമായി. ഒരിക്കലും നാട്ടില്‍ കാലുകുത്താന്‍ കഴിയുമെന്ന് പ്രതീക്ഷിച്ചിരുന്നില്ല. നാട്ടില്‍ എത്തിയതില്‍ സന്തോഷമുണ്ടെന്ന് ഷിജു പറഞ്ഞു. അബുദാബിയിലെ സുഹൃത്തിന് കൊടുക്കാന്‍ പറഞ്ഞ ഷര്‍ട്ടിന്റെ പോക്കറ്റിനുള്ളില്‍ മയക്കുമരുന്ന് പായ്ക്കറ്റ് ഒട്ടിച്ച നിലയിലായിരുന്നു കണ്ടെത്തിയത്. അബുദാബിയിലുള്ള മലയാളിക്ക് കൊടുക്കേണ്ട ജാക്കറ്റും പുസ്തകവുമാണെന്നാണ് പറഞ്ഞത്. മയക്കുമരുന്ന് കേസുകളില്‍ പിടിക്കപ്പെടുന്ന പ്രതികളെ ഇടുന്ന സെല്ലിലാണ് തന്നെ ഇട്ടിരുന്നത്. ഇവിടെ മയക്കുമരുന്ന് ഉപയോഗിച്ചതിന് പിടിയിലായ രണ്ട് മലയാളികള്‍ ഉണ്ടായിരുന്നു. നോമ്പ് കാലത്ത് ഇവരെ മാപ്പ് നല്കി മോചിപ്പിച്ചിരുന്നു. ജയില്‍ വേറെ ബുദ്ധിമുട്ടുകളൊന്നും ഉണ്ടായിരുന്നില്ലെങ്കിലും 36 ദിവസം ചെയ്യാത്ത തെറ്റിന് ജയിലഴികള്‍ക്കിടയില്‍ കിടക്കേണ്ട വന്നതില്‍ വിഷമമുണ്ടെന്നും ഷിജു വ്യക്തമാക്കി. പിതാവിന്റെ മരണവാര്‍ത്ത അറിഞ്ഞ് നാട്ടിലെത്തിയ ഷിജു, മരണാന്തര ചടങ്ങുകള്‍ക്ക് ശേഷം അബുദാബിയിലേക്ക് തിരിച്ചു പോകുന്നതിനിടെ ചേരാനെല്ലൂര്‍ സ്വദേശി അമല്‍ എന്നയാള്‍ കൊടുത്ത പായ്ക്കറ്റിലാണ് മയക്കുമരുന്ന് ഒളിപ്പിച്ചിരുന്നത്. ഇതൊന്നും അറിയാതെ അബുദാബിയിലേക്ക് പോയ ഷിജു അവിടത്തെ വിമാനത്താവളത്തിലെ പരിശോധനയില്‍ പിടിയിലാകുകയായിരുന്നു. സംഭവുമായി ബന്ധപ്പെട്ട് പ്രധാന പ്രതികളെല്ലാവരും പിടിയിലായതോടെയാണ് ഷിജുവിന്റെ നിരപരാധിത്വം തെളിയിക്കപ്പെട്ട് ഒരുമാസം മുമ്പ് ജയില്‍മോചിതനായത്.
    
</TEXT>
</DOC>