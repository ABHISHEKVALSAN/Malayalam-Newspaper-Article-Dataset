<DOC>
<DOCNO>114021576063.utf8</DOCNO>
<TEXT>


           പാര്‍ലമെന്റില്‍ ബഹളമുണ്ടാക്കുന്നവര്‍ ഹീറോകളല്ല: അബ്ദുള്‍ കലാം    

Saturday 15 February 2014 3:20 pm IST

ചന്ദ്രപൂര്‍: പാര്‍ലമെന്റില്‍ ബഹളമുണ്ടാക്കുന്നവര്‍ ഹീറോകളല്ലെന്ന് മുന്‍ രാഷ്ട്രപതി എപിജെ അബ്ദുള്‍ കലാം. തങ്ങളുടെ ആവശ്യങ്ങള്‍ നിശബ്ദമായി നേടിയെടുക്കുന്നവരാണ് യഥാര്‍ത്ഥ ഹീറോകളെന്ന് അദ്ദേഹം വ്യക്തമാക്കി.

ഇത്തരം യഥാര്‍ത്ഥ ഹീറോകളെ ഉയര്‍ത്തി കാണിച്ചാണ് മാധ്യമങ്ങള്‍ അഘോഷിക്കേണ്ടത്. കഴിഞ്ഞ ദിവസം തെലങ്കാന ബില്‍ സംബന്ധിച്ച് പാര്‍ലമെന്റില്‍ ബഹളം ഉണ്ടായ പശ്ചാത്തലത്തിലാണ് കലാമിന്റെ ഈ പ്രസ്താവന.

മനോവേദ് സംസ്‌കൃതിക് പ്രതിഷ്ഠാന്‍ ഇവിടെ സംഘടിപ്പിച്ച ചടങ്ങില്‍ വിദ്യാര്‍ത്ഥികളേയും അധ്യപകരേയും അഭിസംബോധന ചെയ്ത് സംസാരിക്കുകയായിരുന്നു അദ്ദേഹം. ചെറുതായി സ്വപ്‌നം കാണുന്നത് കുറ്റകരമാണെന്ന് വിദ്യാര്‍ത്ഥികളോടായി കലാം പറഞ്ഞു.

ഒരു ഏറോനോട്ടിക്കല്‍ എന്‍ജിനിയറായ താന്‍ അത്ഭുതാവഹത്തോടെ നോക്കികാണുന്ന ഒരു കാര്യമാണ് തേനീച്ചയുടെ പ്രവര്‍ത്തി. ഒരു വൃത്താകൃതിയിലുള്ള തേനീച്ച എല്ലാ പ്രതിബന്ധങ്ങളേയും തരണം ചെയ്ത് പറക്കുന്നു.

അതായത് അത് പറക്കുക മാത്രമല്ല എല്ലാ തരം കഴിവുകളും ഉപയോഗിച്ചാണ് പറക്കുന്നത്. പറക്കാന്‍ ആഗ്രഹമുള്ളത് കൊണ്ടാണ് അത് പറക്കുന്നതെന്ന് തേനീച്ചയെ ഉദാഹരിച്ച് തന്റെ പ്രസംഗത്തില്‍ കലാം കുട്ടികളെ ഉപദേശിച്ചു.

എന്തിനാണ് ആളുകള്‍ ഇന്ത്യ വിട്ട് പുറത്ത് പോയി പഠിക്കുന്നെന്ന കുട്ടികളില്‍ നിന്നുള്ള ചോദ്യത്തിന് ഐഐഎം, ഐഐടി പോലുള്ള സ്ഥാപനങ്ങള്‍ ലോകത്തില്‍ വച്ച് തന്നെ ഏറ്റവും മികച്ചതാണെന്ന് ചോദ്യത്തെ ശരി വച്ച് അദ്ദേഹം സമര്‍ത്ഥിക്കുകയും ചെയ്തു.
    
</TEXT>
</DOC>