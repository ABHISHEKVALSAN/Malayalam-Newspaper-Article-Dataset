<DOC>
<DOCNO>114031382016.utf8</DOCNO>
<TEXT>


           ആര്‍.എസ്.പി വഞ്ചിച്ചുവെന്ന് ഇടതുമുന്നണി    

Thursday 13 March 2014 6:51 pm IST

തിരുവനന്തപുരം: ആര്‍.എസ്.പി ഇടതു മുന്നണിയെ വഞ്ചിച്ചെന്ന് എല്‍ഡിഎഫ് യോഗത്തില്‍ വിമര്‍ശനം. മുന്നണിയില്‍ നിന്ന് നേട്ടങ്ങള്‍ സ്വന്തമാക്കിയ ശേഷം ഒരു സീറ്റിന്റെ പേരില്‍ എല്‍.ഡി.എഫ് വിട്ടത് ശരിയായില്ലെന്നും യോഗത്തില്‍ അഭിപ്രായം ഉയര്‍ന്നു. 

ആര്‍.എസ്.പിയുടെ രാഷ്ട്രീയ നിലപാടിനെതിരേ എല്ലാ കക്ഷി നേതാക്കളും നിലപാടെടുത്തു. രാഷ്ട്രീയ നെറികേടെന്നാണു വി.എസ് അച്യുതാനന്ദന്‍ ആര്‍.എസ്.പിയുടെ നിലപാടിനെ വിമര്‍ശിച്ചത്. മുന്‍കൂട്ടി തയ്യാറാക്കിയ തിരക്കഥ അനുസരിച്ചായിരുന്നു ആര്‍.എസ്.പിയുടെ നീക്കമെന്ന് പിണറായി വിജയന്‍ പറഞ്ഞു. എന്‍.കെ. പ്രേമചന്ദ്രന് നിരവധി സ്ഥാനമാനങ്ങള്‍ എല്‍ഡിഎഫ് നല്‍കിയിട്ടുണ്ട്. കഴിഞ്ഞ തവണ മാത്രമാണ് പരാജയപ്പെട്ടത്. അത് സിപി‌എമ്മിന്റെ കുഴപ്പം കൊണ്ടായിരുന്നില്ലെന്നും നേതാക്കള്‍ പറഞ്ഞു. 

ആര്‍.എസ്.പി വിട്ടുപോയ സാഹചര്യത്തില്‍ ഈ മാസം 16ന് കൊല്ലത്ത് എല്‍.ഡി.എഫ് കണ്‍വെന്‍ഷന്‍ വിളിച്ചു ചേര്‍ക്കാനും തീരുമാനമായി. വി.എസും കണ്‍വെന്‍ഷനില്‍ പങ്കെടുക്കും. അതിനിടെ, ജനതാദള്‍(എസ്)ന്റെ സീറ്റ് സംബന്ധച്ചും ചര്‍ച്ച നടന്നു. ജനതാദള്‍ എസിന് ഒരു സീറ്റ് കൊടുത്തേക്കുമെന്ന നിലയിലാണ് ഇപ്പോള്‍ ചര്‍ച്ചകള്‍ നടക്കുന്നത്. 12ന് എല്‍ഡിഎഫ് യോഗം ചേര്‍ന്നശേഷം സ്ഥാനാര്‍ഥിപ്പട്ടിക പ്രഖ്യാപിക്കും. 


    
</TEXT>
</DOC>