<DOC>
<DOCNO>114032184975.utf8</DOCNO>
<TEXT>


           ജോലിയില്‍ തിരിച്ചെടുക്കുമെന്ന് പ്രതീക്ഷയില്ലെന്ന് ടി.ജെ ജോസഫ്    

Friday 21 March 2014 3:41 pm IST

മൂവാറ്റുപുഴ: ജോലിയില്‍ തിരിച്ചെടുക്കുമെന്ന് പ്രതീക്ഷയില്ലെന്ന് അധ്യാപകന്‍ ടി.ജെ ജോസഫ്. ജോലിയില്‍ തിരികെ പ്രവേശിക്കണമെന്നാണ് തന്റെ ആഗ്രഹം. സര്‍വകലാശാല ട്രൈബ്യൂണലിലെ കേസ് ജോലിയില്‍ തിരിച്ചെടുക്കുന്നതിന് തടസമല്ല. ഒഴിവ്കഴിവായാണ് മാനേജുമെന്റ് കേസിന്റെ കാര്യം പറയുന്നതെന്നും ടി.ജെ ജോസഫ് പറഞ്ഞു. 

ഭാര്യയുടെ പെട്ടെന്നുള്ള വിയോഗം തന്നെ വളരെയധികം തളര്‍ത്തി. വലിയ നഷ്ടമാണ്. സലോമി എന്നും തന്റെ താങ്ങും തണലും ആയിരുന്നെന്നും അദ്ദേഹം പറഞ്ഞു. മതതീവ്രവാദികള്‍ പ്രൊഫ. ജോസഫിന്റെ കൈപ്പത്തി വെട്ടിമാറ്റിയ നാള്‍മുതല്‍ കരുത്തുചോര്‍ന്നുപോകാതെ പിടിച്ചുനിന്ന സലോമി കുറച്ചുനാളുകളായി വല്ലാത്ത മാനസിക പിരിമുറുക്കത്തിലായിരുന്നുവെന്നാണ് ബന്ധുക്കളും സുഹൃത്തുക്കളും നല്‍കിയ വിവരം. 

പ്രൊഫസറെ ജോലിയില്‍ തിരിച്ചെടുക്കാത്തതും അര്‍ഹമായ പ്രോവിഡന്റ് ഫണ്ടിന്റെ പേപ്പറുകള്‍പോലും മറ്റുള്ളവര്‍ക്കൊപ്പം അയയ്ക്കാത്തതും, റിട്ടയര്‍മെന്റ് കാലാവധി മാര്‍ച്ച് 31ന് അവസാനിക്കുന്നതും കോടതിയില്‍ നീളുന്ന കേസുകളും പ്രൊഫസറുടെ സഹപ്രവര്‍ത്തകര്‍ക്കെല്ലാം 'സെന്‍ഡ് ഓഫ്' ലഭിച്ചതുമൊക്കെ സലോമിയുടെ കരുത്ത് ചോര്‍ത്തിയിരുന്നു. 
    
</TEXT>
</DOC>