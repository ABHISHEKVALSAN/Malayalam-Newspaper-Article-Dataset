<DOC>
<DOCNO>114010565963.utf8</DOCNO>
<TEXT>


           വെള്ളിനക്ഷത്രം മറഞ്ഞു    

Sunday 5 January 2014 10:16 pm IST

തിരുവനന്തപുരം: മലയാള ഗാനശാഖയിലെ വെള്ളിനക്ഷത്രം മറഞ്ഞു. കാല്‍പനികവും ഗൃഹാതുരവുമായ ആലാപന ശൈലിയിലൂടെ മലയാള ചലച്ചിത്ര ഗാനാസ്വാദകരുടെ ഒരു കാലഘട്ടം സൃഷ്ടിച്ച ഗായകന്‍ പത്മശ്രീ കെ.പി.ഉദയഭാനു (78) അന്തരിച്ചു. തിരുവനന്തപുരത്തെ വസതിയിലായിരുന്നു അന്ത്യം. പാര്‍ക്കിന്‍സണ്‍സ്‌ രോഗം ബാധിച്ച്‌ ഒരു വര്‍ഷത്തോളമായി കിടപ്പിലായിരുന്നു. 
നാല്‌ വര്‍ഷം മുമ്പ്‌ ഒരു ചാനല്‍ പരിപാടിക്കിടയില്‍ വീണതോടെയാണ്‌ ഇദ്ദേഹത്തിന്‌ അസ്വസ്ഥതകള്‍ തുടങ്ങുന്നത്‌. പാര്‍ക്കിന്‍സണ്‍ രോഗം കലശലായതോടെ പൂര്‍ണമായും കിടക്കയിലാവുകയായിരുന്നു.
എന്‍.എസ്‌.വര്‍മയുടേയും അമ്മു നേത്യാരമ്മയുടേയും മകനായി 1936 ല്‍ പാലക്കാട്‌ ജില്ലയിലെ തരൂരിലാണ്‌ ഉദയഭാനുവിന്റെ ജനനം. കെ.പി.കേശവമേനോന്‍ ഇദ്ദേഹത്തിന്റെ അമ്മാവനാണ്‌. എം.ഡി. രാമനാഥനുള്‍പ്പെടെയുള്ള പ്രഗത്ഭരുടെ കീഴില്‍ സംഗീതം പഠിച്ച ശേഷം 1955 ല്‍ ആകാശവാണിയില്‍ അനൗണ്‍സറായി ചേര്‍ന്ന അദ്ദേഹം 38 വര്‍ഷം അവിടെ ജോലിചെയ്തു. 
1958 ല്‍ ഇറങ്ങിയ 'നായരു പിടിച്ച പുലിവാല്‍' എന്ന ചിത്രത്തിലെ ഗാനത്തിലൂടെയാണ്‌ സിനിമാ പിന്നണി ഗാനരംഗത്തെത്തുന്നത്‌. ആലപിച്ച ഗാനങ്ങളുടെ വൈപുല്യത്തെക്കാളേറെ അവയുടെ മാധുര്യവും വശ്യതയും കൊണ്ട്‌ മലയാളികളുടെ മനം കവര്‍ന്ന ഗായകനായിരുന്നു ഉദയഭാനു. ഗൃഹാതുരത്വം തുളുമ്പുന്ന നിരവധി ഗാനങ്ങള്‍ കൈരളിക്ക്‌ പകര്‍ന്നു തന്നിട്ടുണ്ട്‌ ഉദയഭാനു. അവയോരോന്നും മലയാളിയുടെ ചുണ്ടിലും മനസ്സിനും മായാതെ നില്‍ക്കുന്നു.
വെള്ളിനക്ഷത്രമേ നിന്നെ നോക്കി...(രമണന്‍), അനുരാഗനാടകത്തിന്‍...(നിണമണിഞ്ഞ കാല്‍പ്പാടുകള്‍), ചുടുകണ്ണീരാലെന്‍...(ലൈലാമജ്നു), താരമേ താരമേ(ലൈലാമജ്നു), താമരത്തുമ്പീവാവാ..., പൊന്‍വളയില്ലെങ്കിലും...(കുട്ടിക്കുപ്പായം), എവിടെ നിന്നോ എവിടെ നിന്നോ..., മന്ദാര പുഞ്ചിരി..., വാടരുതീമലരിനി...(സത്യഭാമ), യാത്രക്കാരി യാത്രക്കാരി..., കരുണാസാഗരമേ...,പെണ്ണാളേ പെണ്ണാളേ...(ചെമ്മീന്‍), കാനനഛായയില്‍...(രമണന്‍) എന്നിവയാണ്‌ അദ്ദേഹം ആലപിച്ച പ്രധാന സിനിമാ ഗാനങ്ങള്‍. ആകാശവാണിയിലെ സേവന കാലത്തിനിടയിലും പിന്നീടും അദ്ദേഹത്തിന്റെ സംഗീത സംവിധാനത്തില്‍ ഒട്ടേറെ മധുരമായ ലളിതഗാനങ്ങള്‍ പിറന്നു.
1976 ലെ സമസ്യ എന്ന ചിത്രത്തിലെ ഗാനങ്ങള്‍ക്ക്‌ സംഗീതം നല്‍കിയതും ഉദയഭാനുവായിരുന്നു. വേറെയും രണ്ടും സിനിമയിലെ ഗാനങ്ങള്‍ക്ക്‌ സംഗീതം സംവിധാനം നിര്‍വ്വഹിച്ചെങ്കിലും അതു വെളിച്ചം കാണുകയുണ്ടായില്ല. മലയാളത്തില്‍ മാത്രം എണ്‍പതില്‍പരം ദേശഭക്തിഗാനങ്ങള്‍ക്ക്‌ സംഗീതം നല്‍കിയിട്ടുണ്ട്‌ ഉദയഭാനു. 1985 ല്‍ അദ്ദേഹം രൂപം നല്‍കിയ ജനകീയ സംഗീത പ്രസ്ഥാനം 'ഓള്‍ഡ്‌ ഈസ്‌ ഗോള്‍ഡ്‌' ഇപ്പോഴും സജീവമാണ്‌.
2009 ലാണ്‌ ഭാരത സര്‍ക്കാര്‍ ഇദ്ദേഹത്തെ പത്മശ്രീ നല്‍കി ആദരിച്ചത്‌. കമുകറ പുരസ്കാരം (2006)കേരള സംഗീത നാടക അക്കാദമിയുടെ ഫെലോഷിപ്പ്‌(2003) ഡോക്യുമെന്ററി സംഗീതത്തിനുള്ള ദേശീയ പുരസ്കാരംഉള്‍പ്പെടെ നിരവധി പുരസ്കാരങ്ങള്‍ ലഭിച്ചിട്ടുണ്ട്‌.

</TEXT>
</DOC>