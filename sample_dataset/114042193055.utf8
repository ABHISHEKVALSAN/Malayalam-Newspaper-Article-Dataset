<DOC>
<DOCNO>114042193055.utf8</DOCNO>
<TEXT>


           ഉരുട്ടിക്കൊല: അന്വേഷണസംഘത്തിന് കോടതിയുടെ വിമര്‍ശനം     

Monday 21 April 2014 6:13 pm IST

തിരുവനന്തപുരം: ഫോര്‍ട്ട് പോലീസ് സ്‌റ്റേഷനിലെ ഉരുട്ടിക്കൊല കേസില്‍ അന്വേഷണ സംഘത്തിന് സിബിഐ പ്രത്യേക കോടതിയുടെ വിമര്‍ശനം. സിബിഐ സമര്‍പ്പിച്ച കുറ്റപത്രം പരസ്പര വിരുദ്ധമാണെന്ന് കോടതി നിരീക്ഷിച്ചു. കൊലപാതകത്തിന് ശേഷം പ്രതികള്‍ ചര്‍ച്ച നടത്തിയതായി പറയുന്ന രണ്ട് ഉന്നത ഉദ്യോഗസ്ഥര്‍ ആരെന്ന് കോടതി ആരാഞ്ഞു. തെളിവ് നശിപ്പിക്കുന്നതിനായി സിബിഐ ചുമത്തിയ ഗൂഢാലോചന കുറ്റം ദുര്‍ബലമാണെന്നും കോടതി ചൂണ്ടിക്കാട്ടി. കുറ്റപത്രത്തിലെ പാളിച്ചകളെക്കുറിച്ച് വിശദികരിക്കാന്‍ അന്വേഷണ ഉദ്യോഗസ്ഥനായ ഡി‌വൈ‌എസ്‌പി പ്രദീപ്‌കുമാറിന് ഈ മാസം 30 വരെ കോടതി സമയം അനുവദിച്ചു.

കുറ്റപത്രത്തിലെ പാളിച്ചകളെ കുറിച്ച് നേരിട്ട് ഹാജരായി വിശദീകരണം നല്‍കാന്‍ അന്വേഷണ ഉദ്യോഗസ്ഥനോട് നേരത്തേ കോടതി ആവശ്യപ്പെട്ടിരുന്നു. കഴിഞ്ഞ സിറ്റിംഗിലും അന്വേഷണ ഉദ്യോഗസ്ഥന്‍ ഹാജരാകാത്തതും അവധി അപേക്ഷപോലും നല്‍കാന്‍ തയാറാകാത്തതും രൂക്ഷ വിമര്‍ശനത്തിനും ഇടയാക്കിയിരുന്നു. ഇതിനെ തുടര്‍ന്നാണ് ഇന്ന് അന്വേഷണ ഉദ്യോഗസ്ഥന്‍ ഹാജരായത്. എന്നാല്‍ കുറ്റപത്രത്തിലെ പാളിച്ചളെ കുറിച്ച് വിശദീകരിക്കാന്‍ ഇന്നും അദ്ദേഹത്തിന് കഴിഞ്ഞില്ല. തുടര്‍ന്നായിരുന്നു കോടതിയുടെ വിമര്‍ശനം.

ഉദയകുമാറിനൊപ്പം ഫോര്‍ട്ട് പോലീസ് അറസ്റ്റ് ചെയ്ത സുരേഷ് സിബിഐ ചാര്‍ജ് ചെയ്ത ഒരു കേസില്‍ സാക്ഷിയും രണ്ടാമത്തെ കേസില്‍ പ്രതിയുമാണ്. ഇത് എങ്ങനെ സംഭവിച്ചുവെന്ന് കോടതി ചോദിച്ചു. രണ്ട് കുറ്റപത്രങ്ങളുമായി വ്യത്യസ്ത വിചാരണ നടത്തുന്നത് പ്രതികള്‍ക്ക് രക്ഷപ്പെടാന്‍ സാഹചര്യമൊരുക്കില്ലേയെന്നും കോടതി സംശയം പ്രകടിപ്പിച്ചു. 2005 സെപ്തംബര്‍ 27ന് സംശയകരമായ സാഹചര്യത്തില്‍ ഫോര്‍ട്ട് പോലീസ് അറസ്റ്റിലായ ഉദയകുമാറിനെ പിറ്റേദിവസം കൊല്ലപ്പെട്ട നിലയില്‍ കണ്ടെത്തുകയായിരുന്നു.

സി.ഐ അജിത് കുമാര്‍, ഡി.വൈ.എസ്.പിമാരായ ഇ.കെ.സാബു, ടി.കെ.ഹരിദാസ് എന്നിവരും കോണ്‍സ്റ്റബിള്‍മാരായ ജിതകുമാര്‍, ശ്രീകുമാര്‍, രവീന്ദ്രന്‍ നായര്‍ എന്നിവരാണ് കേസിലെ പ്രതികള്‍.
    
</TEXT>
</DOC>