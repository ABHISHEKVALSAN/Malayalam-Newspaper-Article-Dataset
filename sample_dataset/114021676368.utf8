<DOC>
<DOCNO>114021676368.utf8</DOCNO>
<TEXT>


           സി.ഭാസ്കരനെതിരെ രമ മാനനഷ്ടക്കേസ് നല്‍കും    

Sunday 16 February 2014 2:24 pm IST

കോഴിക്കോട്: കൊല്ലപ്പെട്ട ആര്‍.എം.പി നേതാവ് ടി.പി ചന്ദ്രശേഖരനെതിരെ അപകീര്‍ത്തിപരമായ പരാമര്‍ശം നടത്തിയ കോഴിക്കോട് സിപിഎം ജില്ലാ സെക്രട്ടേറിയേറ്റ് അംഗം സി.ഭാസ്കരനെതിരെ ടി.പിയുടെ ഭാര്യ കെ.കെ.രമ മാനനഷ്ടക്കേസ് നല്‍കും. കോഴിക്കോട് ഇന്ന് ചേര്‍ന്ന ആര്‍.എം.പി യോഗത്തിലാണ് തീരുമാനം.

ദിവസങ്ങള്‍ക്ക് മുമ്പ് ടി.പി ചന്ദ്രശേഖരന്‍ കേസില്‍ കുറ്റവിമുക്തനാക്കപ്പെട്ട കോഴിക്കോട് സിപി‌എം ജില്ലാ സെക്രട്ടറിയേറ്റ് അംഗം പി മോഹനന് വടകര കൊട്ടപ്പറമ്പില്‍ നല്‍കിയ സ്വീകരണ യോഗത്തിലാണ് സി ഭാസ്‌ക്കരന്‍ ടിപിയ്‌ക്കെതി വിവാദ പരാമര്‍ശങ്ങള്‍ നടത്തിയത്. കൊലപ്പെട്ട അന്ന് രാത്രി ടി.പി ചന്ദ്രശേഖരന്‍ പോയത് ഒരു ഗള്‍ഫുകാരന്റെ ഭാര്യയുടേ അടുത്തേയ്ക്ക് ആണെന്നും ടിപിയുടെ ഫോണ്‍ സന്ദേശങ്ങള്‍ പരിശോധിച്ച പൊലീസിന് ഇത് അറിയാമായിരുന്നിട്ടും രഹസ്യമായി വെച്ചിരിക്കുകയാണെന്നും പറഞ്ഞ ഭാസ്‌ക്കരന്‍ ടിപിയെ ചിലര്‍ കൊന്നത് ഈ പരസ്ത്രീ ബന്ധം മൂലമാകാമെന്നുമാണ് പ്രസംഗിച്ചത്.

ഒഞ്ചിയത്തെ പല പ്രശ്‌നങ്ങള്‍ക്കും കാരണക്കാരായ ഇപ്പോഴത്തെ ആര്‍. എം .പി നേതാക്കളെ പലരെയും സിപി‌എം വിചാരിച്ചാല്‍ ഒറ്റയടിയ്ക്ക് അങ്ങ് അവസാനിപ്പിക്കാന്‍ പറ്റുമെന്നും കൂടി ഭാസ്‌ക്കരന്‍ പറഞ്ഞു. ഭാസ്‌ക്കരന്റെ ഈ പ്രസംഗം വിവാദയായടെയാണ് പൊലീസ് സ്വമേധയാ കേസെടുത്തിരുന്നു. വിവാദ പ്രസംഗത്തിന്റെ ശബ്ദവും ദൃശ്യവും ശേഖരിച്ച പൊലീസ് ഇത് പരിശോധിച്ചതിന് ശേഷമാണ് ടി.പിയെ സ്വഭാവഹത്യ നടത്തിയതിനും ആര്‍ എം.പിക്കാരെ ഭീഷണിപ്പെടുത്തിയതിനും കേസെടുത്തത്.

ഭാസ്ക്കരന്റെ പ്രസംഗത്തെ സിപി‌എം സംസ്ഥാന സെക്രട്ടറി പിണറായി വിജയന്‍ ന്യായീകരിക്കുകയും ചെയ്തിരുന്നു. ഭാസ്‌ക്കരനെതിരെ കേസെടുത്തത് അസംബന്ധമെന്നായിരുന്നു പിണറായി വിജയന്‍ പ്രതികരിച്ചത്. ടി.പിയെക്കുറിച്ച് നന്നായി അറിയാവുന്നത് പ്രദേശവാസികള്‍ക്കാണെന്നും പിണറായി വിജയന്‍ പറഞ്ഞു. 
    
</TEXT>
</DOC>