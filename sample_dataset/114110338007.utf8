<DOC>
<DOCNO>114110338007.utf8</DOCNO>
<TEXT>


           നാവികന്റെ മാനസികാരോഗ്യം:  ഇടക്കാല റിപ്പോര്‍ട്ട് നാളെ    

Monday 3 November 2014 10:28 pm IST

        കൊച്ചി: മാനസിക അസ്വാസ്ഥ്യമുണ്ടെന്നു നാവികസേന ആരോപിച്ച നാവികന്‍ സുനില്‍കുമാര്‍ സാഹുവിന്റെ മാനസികാരോഗ്യം സംബന്ധിച്ച ഇടക്കാല റിപ്പോര്‍ട്ട് ആശുപത്രി അധികൃതര്‍ നാളെ സമര്‍പ്പിക്കും.

സാഹുവിനു മാനസിക പ്രശ്‌നങ്ങളില്ലെന്നാണ് ഹൈക്കോടതി നിയോഗിച്ച ഡോക്ടറുടെ പ്രാഥമിക വിലയിരുത്തല്‍. ഇതേതുടര്‍ന്ന് ഇദ്ദേഹത്തെ വിശദപരിശോധനയ്ക്കായി കളമശേരി ഗവ. മെഡിക്കല്‍ കോളജിലേക്കു മാറ്റാനും അഞ്ചുദിവസത്തിനു ശേഷം ഇടക്കാല റിപ്പോര്‍ട്ട് നല്‍കാനും ആശുപത്രി അധികൃതര്‍ക്കും ഡോക്ടര്‍ക്കും കോടതി നിര്‍ദേശം നല്‍കിയിരുന്നു.

ഈ മാസം 22നാണ് സൈനികന് മനോ ദൗര്‍ബല്യമാണെന്നു സേന ആരോപിച്ചത്. എന്നാല്‍ 21നു തന്നെ ആശുപത്രിയിലെത്തിക്കാനുള്ള നടപടി ആരംഭിച്ചതിന്റെ തെളിവുകള്‍ സുനില്‍കുമാര്‍ കോടതിയില്‍ ഹാജരാക്കിയിരുന്നു. കമാന്റിങ് ഓഫീസറടക്കം നാലു ഉന്നത ഉദ്യോഗസ്ഥര്‍ക്കെതിരെയായിരുന്നു ഇയാളുടെ അഴിമതിയാരോപണം.ഇതിനിടെ ആശുപത്രികാവലിനുവന്ന നാവിക ഉദ്യോഗസ്ഥര്‍ സാഹുവിനെ പീഡിപ്പിച്ചുവെന്നും പരാതി ഉയര്‍ന്നിരുന്നു.

തിരുനെല്‍വേലി ഐഎന്‍എസ് കട്ടബൊമ്മനിലെ ഉന്നത ഉദ്യോഗസ്ഥര്‍ക്കെതിരെയുള്ള സാമ്പത്തിക തിരിമറി ആരോപണം അന്വേഷിക്കാന്‍ പൂര്‍വ നാവിക കമാന്‍ഡ് തീരുമാനിച്ചു. കപ്പല്‍ അറ്റകുറ്റപ്പണികള്‍ക്കായുളള ഉപകരണങ്ങള്‍ വാങ്ങുന്നതിലും മറ്റും അഴിമതിയെന്നായിരുന്നു ആരോപണം.

ഇതിനായി നാവികസേന കമഡോര്‍ റാങ്കിലുളള ഉദ്യോഗസ്ഥനെ നിയോഗിച്ചു. കൊച്ചിയിലും തിരുനല്‍വേലിയിലും തെളിവെടുപ്പ് നടത്തി രണ്ടാഴ്ചയ്ക്കകം റിപ്പോര്‍ട് സമര്‍പ്പിക്കാനാണ് നിര്‍ദ്ദേശം.കട്ടബൊമ്മനിലെ നാവികസേനാ ഉദ്യോഗസ്ഥനായിരുന്ന സുനില്‍കുമാര്‍ സാഹുവിന്റെ പരാതിയിലാണ് അന്വേഷണം.
    
</TEXT>
</DOC>