<DOC>
<DOCNO>114041291139.utf8</DOCNO>
<TEXT>


           കവിത: വിഷുക്കാലം    

Saturday 12 April 2014 5:37 pm IST

        വന്നെന്‍മുന്നില്‍ മഞ്ഞപൂങ്കുല 
മഞ്ഞല ചാര്‍ത്തി മുകിലുകളില്‍
ശബളിമയാര്‍ന്നു തെളിഞ്ഞു വീണ്ടും
മലരൊളി തൂവി വര്‍ഷങ്ങള്‍
പെയ്തു ചൊരിഞ്ഞു പീതാംബരമായ്‌
മംഗളഗ്രാമസമൃദ്ധികളില്‍
മീട്ടിയ ഗാന തന്ത്രിയിലപ്പോള്‍
ഒരു കിളി പാടി വിഷുക്കാലം

സുരഭില സുന്ദര നിര്‍മല ഭംഗിയില്‍
തെന്നല്‍ തിരികള്‍ തെളിയുന്നു
ഭൂവിനു ചുറ്റും കണിമലരിതളിന്‍
സൂര്യശോഭകള്‍ വിടരുന്നു
നന്മകള്‍ മേന്മകള്‍ കതിരുതിരുന്നു
വയലില്‍ പാട്ടുകളുണരുന്നു
ഉള്ളില്‍ പുളകച്ചാര്‍ത്തായ്‌ വീണ്ടും
പൂത്തു വിടര്‍ന്നു കണിക്കൊന്ന

പൊന്നൊളി വിതറും സ്വപ്നപഥങ്ങള്‍
ഉലയും വിയര്‍പ്പു തുള്ളികളില്‍
കാണുകയായ്‌ തെളിനീരുകള്‍ പോലെ 
ഐശ്വര്യത്തിന്‍ നാളുകളെ
വരിക നിറങ്ങളെ ഉഷഃസന്ധ്യകളെ
സുരഭില ജീവിത ഗാനം പാടാം
നവവര്‍ഷത്തിന്‍ കതിര്‍മാല്യങ്ങളെ
ചൂടുക നാടിന്നൈശ്വര്യം

പൊട്ടിവിടര്‍ന്നു മാമ്പൂമണവും
കണിവെള്ളരിയും വേലകളും
സംസ്ക്കാരത്തിന്‍ തങ്കരഥത്തില്‍
നിറപറവച്ചു മലയാളം
എന്തൊരലൗകിക ഭംഗിയിതംബേ
മേഷം വന്നു വിളിക്കുമ്പോള്‍
മേടം പുലരും നേരമിതെന്നും
കണ്ണിനു കണിയായ്‌ നിന്നെങ്കില്‍.
- കെ.കെ. മനോജ്‌

</TEXT>
</DOC>