<DOC>
<DOCNO>114010164882.utf8</DOCNO>
<TEXT>


           കെഎസ്‌ആര്‍ടിസിയില്‍ ടിക്കറ്റ്‌ മെഷീനും കട്ടപ്പുറത്ത്‌; പ്രതിദിന നഷ്ടം ലക്ഷങ്ങള്‍    

Wednesday 1 January 2014 10:19 pm IST

        കോഴിക്കോട്‌: കെഎസ്‌ആര്‍ടിസിയില്‍ പരിഷ്ക്കരണത്തിന്റെ ഭാഗമായി നടപ്പാക്കിയ ടിക്കറ്റ്‌ മെഷീനുകളും കട്ടപ്പുറത്ത്‌. ഇതോടെ കോര്‍പ്പറേഷന്‌ പ്രതിദിന നഷ്ടം ഏകദേശം 15 ലക്ഷം രൂപ. കെഎസ്‌ആര്‍ടിസി ഉപയോഗിക്കുന്ന അയ്യായിരം ടിക്കറ്റ്‌ മെഷീനുകളില്‍ നാലായിരത്തോളമാണ്‌ പ്രവര്‍ത്തനരഹിതമായത്‌. 
അഞ്ച്‌ വര്‍ഷം മുമ്പാണ്‌ കെഎസ്‌ആര്‍ടിസിയില്‍ ഇലക്ട്രോണിക്‌ ടെല്ലര്‍ മെഷീന്‍(ഇടിഎം) നടപ്പാക്കിയത്‌. യാത്രക്കാര്‍ക്ക്‌ ടിക്കറ്റ്‌ നല്‍കുന്ന പരമ്പരാഗത റാക്ക്‌ സമ്പ്രദായം അതോടെ ഇല്ലാതായി. കോര്‍പ്പറേഷന്‍ ഹൈടെക്‌ ആക്കുന്നതിന്റെ ആദ്യപടിയാണ്‌ ഇടിഎം എന്നും വിശേഷിപ്പിക്കപ്പെട്ടു. ഒന്നുരണ്ട്‌ വര്‍ഷത്തിനുള്ളില്‍ സംസ്ഥാന വ്യാപകമായി എല്ലാ ഷെഡ്യൂളുകളിലും ഇടിഎം ഏര്‍പ്പെടുത്തുകയും ചെയ്തു. 
ബാംഗ്ലൂരിലെ സോഫ്ട്ലാന്റ്‌ എന്ന കമ്പനിയില്‍ നിന്നാണ്‌ ഈ മെഷീന്‍ വാങ്ങിയത്‌. ഘട്ടംഘട്ടമായി 5000ഓളം മെഷീനുകളാണ്‌ കെഎസ്‌ആര്‍ടിസി വാങ്ങിയത്‌. ഒന്നിന്റെ വില 4000 രൂപ.
തുടക്കംതന്നെ ഇടിഎം പണിമുടക്കിയിരുന്നെങ്കിലും അതത്ര കാര്യമാക്കിയിരുന്നില്ല. പരിചയക്കുറവുകൊണ്ടാണിതെന്ന്‌ പറഞ്ഞ്‌ കമ്പനി നന്നാക്കി നല്‍കുകയായിരുന്നു. ക്രമേണ മെഷീന്‍ തകരാറാകുന്നത്‌ പതിവായി. 
ഏതാനും മാസം മുമ്പാണ്‌ ടിക്കറ്റ്‌ മെഷീനുകള്‍ കൂട്ടമായി തകരാറിലായത്‌. ഇതോടെ മെഷീനുകള്‍ നന്നാക്കാന്‍ കമ്പനി അധികൃതരും എത്താതായി. അവരുമായുള്ള കെഎസ്‌ആര്‍ടിയുടെ കരാറും അവസാനിച്ചു. 
ഇടിഎമ്മിന്റെ അഭാവത്തില്‍ പഴയ റാക്കുകള്‍ തന്നെ അധികൃതര്‍ പൊടിതട്ടിയെടുക്കുകയായിരുന്നു. എന്നാല്‍ റാക്ക്‌ സംവിധാനത്തില്‍ ഒരു പരിചയവുമില്ലാത്ത പുതിയ കണ്ടക്ടര്‍മാര്‍ക്ക്‌ ഇത്‌ കൈകാര്യം ചെയ്യുക പ്രയാസമായി. ബസ്സിലെ യാത്രക്കാര്‍ക്കെല്ലാം ടിക്കറ്റ്‌ നല്‍കാന്‍ പറ്റാതായി. തിരക്കുള്ള ബസ്സുകളിലെ സ്ഥിതി പരിതാപകരമായി. ചിലപ്പോഴൊക്കെ ബസ്‌ നിര്‍ത്തിയിട്ടും ടിക്കറ്റ്‌ കൊടുക്കുന്ന അവസ്ഥയുണ്ടായി. ടിക്കേറ്റ്ടുക്കാതെ യാത്രക്കാര്‍ പോകുന്നതും പതിവായതോടെ കെഎസ്‌ആര്‍ടിസിയുടെ നഷ്ടം കൂടി. ദീര്‍ഘ,ഹൃസ്വ ദൂര സര്‍വീസുകളിലെല്ലാം ഈ പ്രശ്നമുണ്ട്‌. ടിക്കറ്റ്‌ റാക്കില്‍ കണ്ടക്ടര്‍മാര്‍ക്ക്‌ പരിശീലനം നല്‍കാന്‍ കെഎസ്‌ആര്‍ടിസിക്ക്‌ ഇതുവരെ കഴിഞ്ഞിട്ടില്ല. ഈ സ്ഥിതി തുടര്‍ന്നാല്‍ നഷ്ടം കോടികളിലേക്കെത്തുമെന്നാണ്‌ സൂചന.
ഇതിന്‌ പരിഹാരമായി പുതിയ ഇടിഎം കൊണ്ടുവരാനാണ്‌ കെഎസ്‌ആര്‍ടിസി അധികൃതര്‍ നീക്കം നടത്തുന്നത്‌. ബാംഗ്ലൂരിലെ ഒരു കമ്പനിയെ ഇതിനായി സമീപിച്ചിട്ടുണ്ട്‌. ജിപിആര്‍എസ്‌ സംവിധാനത്തോടെയുള്ള പുതിയതരം ഇടിഎമ്മുകളാണ്‌ ഇനി നടപ്പാക്കുകയെന്നും അധികൃതര്‍ സൂചിപ്പിച്ചു. ഈ മെഷീന്‌ ഒന്നിന്റെ വില 10000 രൂപയാണ്‌. 
എം.കെ. രമേഷ്കുമാര്‍

</TEXT>
</DOC>