<DOC>
<DOCNO>114092427366.utf8</DOCNO>
<TEXT>


           ജനശക്തിയാത്രക്കുനേരെ സിപിഎം ആക്രമണം    

Wednesday 24 September 2014 2:00 am IST

        കോഴിക്കോട്: പാര്‍ട്ടി ഗ്രാമങ്ങളില്‍ സംഘടനാ സ്വാതന്ത്ര്യം അനുവദിക്കണ മെന്നാവശ്യപ്പെട്ട് ബിജെപി മുന്‍ദേശീയ സെക്രട്ടറി പി.കെ. കൃഷ്ണദാസ് നയിക്കുന്ന ജാഥക്ക് നേരെ വടകരക്കടുത്ത് ചെമ്മരത്തൂരില്‍ സിപിഎം ആക്രമണം. ഇന്നലെ വൈകീട്ട് ആറ് മണിയോടെയാണ് സംഭവം.

സ്വീകരണസമ്മേളനം കഴിഞ്ഞയുടനെയാണ് ടൗണില്‍ ഒരു  ഭാഗത്ത് സംഘടിച്ചിരുന്ന സിപിഎം-ഡിവൈഎഫ്‌ഐ സംഘം പോര്‍വിളികളുമായി യാത്രക്കുനേരെ ആക്രമണം നടത്തിയത്. ബിജെപി നേതാക്കളെ അക്രമിക്കുന്നത് തടയാന്‍ ശ്രമിച്ച അഡീഷണല്‍ എസ്പി യതീഷ്ചന്ദ്രയെയടക്കമുള്ളവരെ സിപിഎം അക്രമിസംഘം കൈയേറ്റം ചെയ്തു. പോലീസ് ലാത്തിവീശിയാണ് അക്രമികളെ തുരത്തിയത്. ഒരു പോലീസുകാരന് തലയ്ക്ക് ഗുരുതരമായി പരിക്കേറ്റു. സംഭവസ്ഥലത്ത് നിന്ന് രണ്ട് സിപിഎം പ്രവര്‍ത്തകരെ പോലീസ് കസ്റ്റഡിയില്‍ എടുത്തിട്ടുണ്ട്.

പാര്‍ട്ടിഗ്രാമമായ ചെമ്മരത്തൂരില്‍ ബിജെപി പൊതുയോഗത്തില്‍ പങ്കെടുക്കരുതെന്ന് സിപിഎം നേതാക്കള്‍ വീടുകള്‍തോറും കയറി ഭീഷണിപ്പെടുത്തിയിരുന്നു. എന്നാല്‍ അവരുടെ ഭീഷണിയെ മറികടന്ന് 75ഓളം പ്രവര്‍ത്തകര്‍ പൊതുയോഗത്തിനെത്തിയാണ് സിപിഎം നേതൃത്വത്തെ ചൊടിപ്പിച്ചത്. സമീപത്തെ പറമ്പില്‍ സംഘടിച്ച 50ഓളം പാര്‍ട്ടി ക്രിമിനലുകള്‍ പ്രകടനമായി വന്ന് സ്വീകരണയോഗത്തില്‍ പങ്കെടുക്കാനെത്തിയ പ്രവര്‍ത്തകരെയും നേതാക്കളെയും ആക്രമിക്കുകയായിരുന്നു.

പാര്‍ട്ടിഗ്രാമങ്ങളില്‍ ബിജെപി യാത്രയെ പ്രവേശിപ്പിക്കില്ലെന്ന പ്രചാരണത്തെ തുടര്‍ന്ന് വന്‍പോലീസ് സംഘം യാത്രയെ അനുഗമിച്ചിരുന്നു. ചെമ്മരത്തൂരില്‍ പൊതുയോഗവേദിക്ക് പിന്നില്‍ തമ്പടിച്ച സംഘമാണ് സ്വീകരണസമ്മേളനം കഴിഞ്ഞുപോവുകയായിരുന്ന പ്രവര്‍ത്തകര്‍ക്കു നേരെ ആക്രമണം അഴിച്ചുവിട്ടത്. അഡീഷണല്‍ എസ്പി യതീഷ്ചന്ദ്രയുടെ നേതൃത്വത്തിലുള്ള ശക്തമായ പോലീസ് സംഘം അക്രമികളെ തടഞ്ഞതിനെ തുടര്‍ന്നാണ് വന്‍ അക്രമം നടത്താനുള്ള ശ്രമം വിഫലമായത്. ഇക്കഴിഞ്ഞ ശ്രീകൃഷ്ണജയന്തി ദിനത്തിലും ശോഭായാത്രയില്‍ കുഴപ്പമുണ്ടാക്കാനുള്ള ശ്രമം പ്രവര്‍ത്തകരുടെയും പോലീസിന്റെയും ഇടപെടലിലൂടെ വിഫലമാക്കിയിരുന്നു. സ്വീകരണസമ്മേളനത്തിന്റെ ശോഭ കുറയ്ക്കാന്‍ ചെമ്മരത്തൂര്‍ ടൗണില്‍ വ്യാപകമായി ചുവപ്പുകൊടികള്‍ കൊണ്ട് അലങ്കരിച്ചിരുന്നു.
ചെറിയതയ്യുള്ളതില്‍ സബിന്‍കൃഷ്ണ(23), ചെറിയപറമ്പത്ത് അനീഷ്(32) എന്നിവരെ സംഭവസ്ഥലത്ത് വെച്ച് പോലീസ് കസ്റ്റഡിയിലെടുത്തു. ചാപ്പൊയില്‍ ജിതിന്‍ലാല്‍, കാളംകുളം നിധീഷ്, കക്കാടംതാഴെകുനി ബിജീഷ് എന്നിവരുടെ നേതൃത്വത്തിലാണ് ആക്രമണം നടന്നത്. ആക്രമണത്തിനെതിരെ വ്യാപകമായി പ്രതിഷേധമുയര്‍ന്നു.
ഇന്ന് വി. മുരളീധരനും പി.കെ. കൃഷ്ണ ദാസും നയിക്കുന്ന രണ്ടു ജനശക്തിയാത്രകളും കണ്ണൂര്‍ ജില്ലയില്‍ പര്യടനം നടത്തും.
    
</TEXT>
</DOC>