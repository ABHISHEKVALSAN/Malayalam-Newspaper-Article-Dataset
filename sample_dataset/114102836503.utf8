<DOC>
<DOCNO>114102836503.utf8</DOCNO>
<TEXT>


           പരിസ്ഥിതി സംരക്ഷണം: സഹകരണവകുപ്പിന്റെ 'ആലില' പദ്ധതി താളംതെറ്റി    

Tuesday 28 October 2014 10:18 pm IST

        ചേര്‍ത്തല: പരിസ്ഥിതി സംരക്ഷണത്തിന് സഹകരണവകുപ്പ് തയ്യാറാക്കിയ 'ആലില' പദ്ധതി താളംതെറ്റുന്നു. നിര്‍ദ്ദേശം ഏറ്റെടുക്കാന്‍ സഹകരണ ബാങ്കുകള്‍ തയ്യാറാവാത്തതാണ് പദ്ധതി നിശ്ചലമാകുവാന്‍ കാരണം. സംസ്ഥാനത്ത്  അഞ്ച് ലക്ഷം വൃക്ഷത്തൈകള്‍ നട്ട് വളര്‍ത്തുകയും കൂടാതെ സ്‌കൂളുകളിലും, മറ്റ് സ്ഥാപനങ്ങളിലും മരം നട്ട് വളര്‍ത്തുന്നതിന്റെ ആവശ്യകത പ്രചരിപ്പിക്കുകയുമാണ് ആലില പദ്ധതിയിലൂടെ വിഭാവനം ചെയ്തിരുന്നത്.
ഗാന്ധി ജയന്തിദിനത്തില്‍ ഉദ്ഘാടനം ചെയ്ത പദ്ധതി ഡിസംബറില്‍ പൂര്‍ത്തീകരിക്കണമെന്നാണ് ലക്ഷ്യമിട്ടിരുന്നത്. എന്നാല്‍ ഉദ്ഘാടനം കഴിഞ്ഞ് നാളിതുവരെ ഒരു മരം പോലും നടുവാനോ പദ്ധതി പ്രചരിപ്പിക്കുവാനോ കഴിയാതെ സഹകരണ വകുപ്പ് കുഴയുകയാണ്. സഹകരണ വകുപ്പ് നേരത്തേ ആരംഭിച്ച ജലസംരക്ഷണ പ്രവര്‍ത്തനങ്ങളും പൂര്‍ണമായും വിജയം കണ്ടിരുന്നില്ല. പദ്ധതിയുടെ പ്രചാരണത്തിനും മറ്റും ലക്ഷങ്ങള്‍ ചെലവിട്ട് പാതിവഴിയില്‍ നിര്‍ത്തിയ അവസ്ഥയാണ് ജലസംരക്ഷണ പദ്ധതിയുടേത്. സംസ്ഥാനത്തെ 14,000 പ്രാഥമിക സഹകരണസംഘങ്ങളും അതിലെ അംഗങ്ങള്‍ വഴിയും പദ്ധതികള്‍ വിജയിപ്പിക്കാം എന്ന പ്രതീക്ഷയാണ് സഹകരണവകുപ്പിന് ഉണ്ടായിരുന്നത്.

ഓരോ സഹകരണ സ്ഥാപനങ്ങളും തങ്ങളുടെ ഉടമസ്ഥതയില്‍ ഉള്ള ഭൂമിയില്‍ കുറഞ്ഞത് പത്ത് വൃക്ഷത്തൈകള്‍ എങ്കിലും നട്ടുവളര്‍ത്തണമെന്ന് നിര്‍ദ്ദേശവും നല്‍കിയിരുന്നു. ഭാരവാഹികള്‍, ജീവനക്കാര്‍ എന്നിവര്‍ അവരവരുടെ വീട്ടുവളപ്പിലും വൃക്ഷത്തൈകള്‍ നടണം. പൊതുജനങ്ങള്‍ക്ക് പ്രയോജനകരമായ രീതിയില്‍ സംഘത്തിന്റെ നേതൃത്വത്തില്‍ പൊതുസ്ഥലങ്ങളിലും മറ്റും  വൃക്ഷത്തൈകള്‍ നട്ട് പരിപാലിക്കണം. ഇതുള്‍പ്പെടെ 14 നിര്‍ദ്ദേശങ്ങളും സഹകരണവകുപ്പ് സംഘങ്ങള്‍ക്ക് നല്‍കിയിരുന്നു.
സോഷ്യല്‍ ഫോറസ്ട്രി വിഭാഗം, കൃഷിവകുപ്പ്, കാര്‍ഷിക സര്‍വകലാശാലയുടെ നിയന്ത്രണത്തിലുള്ള ഫാമുകള്‍ എന്നിവ വഴി സംഘങ്ങള്‍ക്ക് മരങ്ങള്‍ വാങ്ങാമെന്നിരിക്കെ നൂറില്‍ താഴെ സഹകരണസംഘങ്ങള്‍ മാത്രമാണ് പദ്ധതി നടത്തിപ്പിനെ കുറിച്ച് പ്രാഥമിക അവലോകനം പോലും നടത്തിയിട്ടുള്ളത്. സ്ഥലം സ്വന്തമായി ഇല്ലാത്ത സഹകരണസംഘങ്ങള്‍ പദ്ധതി എങ്ങനെ നടപ്പിലാക്കുമെന്നറിയാതെ കമ്മറ്റി പോലും വിളിക്കാന്‍ തയ്യാറായിട്ടില്ല.
സംഘങ്ങള്‍ പദ്ധതി നടപ്പിലാക്കുവാന്‍ വിമുഖത കാണിക്കുന്നുണ്ടെങ്കിലും നന്നായി മരങ്ങള്‍ പരിപാലിക്കുന്നവര്‍ക്ക് അവാര്‍ഡുകളും പ്രശംസാ പത്രങ്ങളും നല്‍കുവാന്‍ സഹകരണവകുപ്പ് തീരുമാനിച്ചിട്ടുണ്ട്. ഇതിനിടെ സുവര്‍ണകേരളം പദ്ധതി നവംബര്‍ ഒന്നിന് ആരംഭിക്കുവാനും ഇതിനായി പലിശരഹിത വായ്പയും വകുപ്പ് പ്രഖ്യാപിച്ചു കഴിഞ്ഞു.
    
</TEXT>
</DOC>