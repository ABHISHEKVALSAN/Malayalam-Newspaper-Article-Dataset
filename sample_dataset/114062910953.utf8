<DOC>
<DOCNO>114062910953.utf8</DOCNO>
<TEXT>


           നാലു ഡാമുകളുടെയും ഉടമസ്ഥാവകാശം കേരളത്തിന് : മുഖ്യമന്ത്രി    

Sunday 29 June 2014 4:23 pm IST

കൊച്ചി: മുല്ലപ്പെരിയാര്‍, പറമ്പിക്കുളം, തൂണക്കടവ്, പെരുവരിപ്പള്ളം എന്നീ അണക്കെട്ടുകളുടെ ഉടമസ്ഥാവകാശം ഉന്നയിച്ച തമിഴ്‌നാട് മുഖ്യമന്ത്രി ജയലളിതയുടെ വാദം കേരളം തള്ളി. നാലു ഡാമുകളുടെയും ഉടമസ്ഥാവകാശം കേരളത്തിന് തന്നെയാണെന്ന് മുഖ്യമന്ത്രി ഉമ്മന്‍ചാണ്ടി പറഞ്ഞു. ഇക്കാര്യത്തില്‍ തമിഴ്‌നാടിന്റെ അവകാശവാദത്തിന് അടിസ്ഥാനമില്ലെന്നും അദ്ദേഹം വാര്‍ത്താ സമ്മേളനത്തില്‍ പറഞ്ഞു.

ഡാമുകള്‍ സ്ഥിതി ചെയ്യുന്നത് കേരള അതിര്‍ത്തിക്കുള്ളിലാണ്. എന്നാല്‍ കരാര്‍ പ്രകാരം ഡാമുകളുടെ പ്രവര്‍ത്തനവും അറ്റകുറ്റപ്പണിയും തമിഴ്‌നാടാണ് നടത്തുന്നത്. അതിനെ ഉടമസ്ഥാവകാശമാണെന്ന് വ്യാഖ്യാനിക്കാനാവില്ല, കരാര്‍ ലംഘിക്കാന്‍ കേരളം ആഗ്രഹിക്കുന്നില്ലെന്നും മുഖ്യമന്ത്രി പറഞ്ഞു. വെബ്സൈറ്റുകളില്‍ കേരളത്തിന്റെയും തമിഴ്‌നാടിന്റെയും ഡാമുകള്‍ വെവ്വേറെ കൊടുത്തിട്ടുണ്ട്. നാലു ഡാമുകളും കേരളത്തിന്റെ പട്ടികയിലാണ് ഉള്‍പ്പെട്ടിരിക്കുന്നത്. ഇതു സംബന്ധിച്ച് കൂടുതല്‍ വിവാദങ്ങള്‍ക്കില്ലെന്നും ഉമ്മന്‍ചാണ്ടി പറഞ്ഞു. 

വ്യക്തമായ കരാറിന്റെ അടിസ്ഥാനത്തിലാണ് നാല് അണക്കെട്ടുകളുടെയും അറ്റകുറ്റപ്പണിയും പ്രവര്‍ത്തിപ്പിക്കലും തമിഴ്‌നാട് നടത്തുന്നത്. അറ്റകുറ്റപ്പണിയുടെയും നടത്തിപ്പിന്റെയും ചുമതല തമിഴ്‌നാട് പൊതുമരാമത്ത് വകുപ്പിനായിരിക്കുമെന്ന് കരാറില്‍ വ്യക്തമാക്കിയിട്ടുണ്ട്. ജലം പങ്കുവയ്ക്കല്‍ അടക്കമുള്ളവ സംബന്ധിച്ചും കരാറില്‍ വ്യവസ്ഥയുണ്ടെന്ന് മുഖ്യമന്ത്രി പറഞ്ഞു. ഏത് സാഹചര്യത്തിലാണ് തമിഴ്‌നാട് മുഖ്യമന്ത്രി നാല് അണക്കെട്ടുകളുടെയും അവകാശവാദം ഉന്നയിച്ചതെന്ന് അറിയില്ല. തമിഴ്‌നാടുമായി നല്ല ബന്ധമാണ് കേരളം ആഗ്രഹിക്കുന്നത്. എന്തെങ്കിലും തരത്തിലുള്ള തര്‍ക്കമോ, വിവാദമോ ഉണ്ടാക്കാന്‍ സംസ്ഥാനം ആഗ്രഹിക്കുന്നില്ലെന്നും അദ്ദേഹം പത്രസമ്മേളനത്തില്‍ അറിയിച്ചു.

സര്‍ക്കാരിന്റെ മദ്യനയം സംബന്ധിച്ച് തീരുമാനം അധികം നീളില്ലെന്നും ഒരു ചോദ്യത്തിന് മറുപടിയായി മുഖ്യമന്ത്രി പറഞ്ഞു. പ്രശ്നം പാര്‍ട്ടിയിലും യുഡിഎഫിലും ചര്‍ച്ച ചെയ്യും. ബാര്‍ ലൈസന്‍സുമായി ബന്ധപ്പെട്ട കേസില്‍ നിലപാട് അറിയിക്കാന്‍ ഹൈക്കോടതിയോട് കൂടുതല്‍ സമയം ആവശ്യപ്പെടുമെന്നും അദ്ദേഹം പറഞ്ഞു. 
    
</TEXT>
</DOC>