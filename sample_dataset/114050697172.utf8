<DOC>
<DOCNO>114050697172.utf8</DOCNO>
<TEXT>


           ഷാനിമോളുടെ കത്ത്; സുധീരനെ പിന്തുണച്ച് മുരളീധരന്‍    

Tuesday 6 May 2014 12:05 pm IST

തിരുവനന്തപുരം: വേണുഗോപാലിനെതിരായ ആരോപണത്തില്‍ ഉറച്ചു നില്‍ക്കുന്നെന്ന് അറിയിച്ച് കൊണ്ടുള്ള എഐസിസി മുന്‍ സെക്രട്ടറി ഷാനിമോള്‍ ഉസ്മാന്റെ കത്ത് വിഷയത്തില്‍ കെപിസിസി പ്രസിഡന്റ് സുധീരന് പിന്തുണയുമായി കെ.മുരളീധരന്‍ എംഎല്‍എ രംഗത്ത്.

ഷാനിമോളുടെ കാര്യത്തില്‍ സുധീരന്‍ സ്വീകരിച്ച നിലപാട് പൂര്‍ണമായും ശരിയാണെന്നും സുധീരന്റെ പ്രതിച്ഛായ ആരും വിചാരിച്ചാലും തകര്‍ക്കാന്‍ കഴിയില്ലെന്നും മുരളീധരന്‍ വ്യക്തമാക്കി. കെപിസിസി പ്രസിഡന്റിനെ ദുര്‍ബലപ്പെടുത്തുന്ന നടപടികള്‍ പാടില്ലെന്നും അദ്ദേഹം പറഞ്ഞു. അത്തരം നടപടികള്‍ പാര്‍ട്ടിയെ ദുര്‍ബലപ്പെടുത്താനേ സഹായിക്കുകയുള്ളൂവെന്നും അദ്ദേഹം വാര്‍ത്താ സമ്മേളനത്തില്‍ പറഞ്ഞു.

തെളിവുകളില്ലാതെ ഷാനിമോള്‍ ആരോപണമുന്നയിക്കരുതായിരുന്നെന്നും അതിനുള്ള വേദിയല്ല കെപിസിസി എക്‌സിക്യുട്ടീവെന്നും മുരളീധരന്‍ ചൂണ്ടിക്കാട്ടി. എക്‌സിക്ക്യൂട്ടീവ് മൂന്നാഴ്ച്ചയ്ക്ക് ശേഷം ഉന്നയിച്ച ഷാനിമോളുടെ ആരോപണത്തില്‍ സംശയമുണ്ടെന്നും മുരളീധരന്‍ കൂട്ടിച്ചേര്‍ത്തു. പാര്‍ട്ടി നിയോഗിച്ച കമ്മിഷന്‍ റിപ്പോര്‍ട്ടിന് ശേഷം ഇതേ കുറിച്ച് കൂടുതല്‍ പ്രതികരിക്കാമെന്നും അദ്ദേഹം പറഞ്ഞു.

സുധീരന് അദ്ദേഹത്തിന്റേതായ ഒരു ശൈലിയുണ്ടെന്നും ചില കാര്യങ്ങളില്‍ സുധീരനുമായി അഭിപ്രായ വ്യത്യാസമുണ്ടെന്നും മുരളീധരന്‍ പറഞ്ഞു. എന്നാല്‍ അതെല്ലാം പാര്‍ട്ടിവേദികളില്‍ പറഞ്ഞിട്ടുണ്ട്. ആറന്മുള വിമാനത്താവളത്തിന് തിരക്കിട്ട് അനുമതി നല്‍കേണ്ടതില്ലെന്നും മുരളീധരന്‍ കൂട്ടിച്ചേര്‍ത്തു.
    
</TEXT>
</DOC>