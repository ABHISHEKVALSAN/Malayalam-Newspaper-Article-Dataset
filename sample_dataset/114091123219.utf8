<DOC>
<DOCNO>114091123219.utf8</DOCNO>
<TEXT>


           ടൂറിസം വളര്‍ത്താന്‍ നിക്ഷേപിച്ചവരെ സര്‍ക്കാര്‍ വെട്ടിലാക്കി: വെള്ളാപ്പള്ളി    

Thursday 11 September 2014 9:50 pm IST

കോട്ടയം: സംസ്ഥാനത്ത് ടൂറിസം വളര്‍ത്താന്‍ ഹോട്ടല്‍ വ്യവസായികളെക്കൊണ്ട് നിക്ഷേപം നടത്തിച്ച സര്‍ക്കാര്‍ ഇപ്പോള്‍ അവരെ വെട്ടിലാക്കിയിരിക്കുകയാണെന്ന് എസ്എന്‍ഡിപി യോഗം ജനറല്‍ സെക്രട്ടറി വെള്ളാപ്പള്ളി നടേശന്‍ പറഞ്ഞു. കോട്ടയത്ത് എസ്എന്‍ഡിപിയോഗം ഡയറക്ടര്‍ ബോര്‍ഡ് യോഗത്തിനെത്തിയ അദ്ദേഹം മാധ്യമ പ്രവര്‍ത്തകരോട് സംസാരിക്കുകയായിരുന്നു. ജനങ്ങള്‍ക്കുമേല്‍ അമിത നികുതിഭാരം അടിച്ചേല്‍പ്പിക്കാനാണ് സര്‍ക്കാര്‍ ശ്രമിക്കുന്നത്. ബാറുകള്‍ അടച്ചുപൂട്ടിയിട്ടും സംസ്ഥാനത്ത് മദ്യവിപണനത്തില്‍ കുറവ് വന്നിട്ടില്ല. ഓണക്കാലത്തെ ബിവറേജ് ഔട്ട്‌ലറ്റുകളിലെ വിറ്റുവരവ് പരിശോധിച്ചാല്‍ ഇത് വ്യക്തമാകും.

ഇന്ദിരാ ഭവനും ക്ലിഫ് ഹൗസും തമ്മിലുള്ള മത്സരമാണ് മദ്യനയത്തില്‍ കണ്ടത്. ഈ മത്സരത്തില്‍ ആയിരക്കണക്കിന് ബാര്‍ തൊഴിലാളികളും അവരുടെ കുടുംബങ്ങളുമാണ് ബലിയാടായത്. ഇമേജിനുവേണ്ടിയുള്ള മത്സരമാണിത്. കോണ്‍ഗ്രസ് ഭരിക്കുന്ന മറ്റു സംസ്ഥാനങ്ങളിലൊന്നും ഇത്തരം ആദര്‍ശപുരുഷന്മാരെ കാണാനില്ല.

മദ്യവര്‍ജ്ജനമാണ് എസ്എന്‍ഡിപിയോഗം ആഗ്രഹിക്കുന്നത്. ബിവറേജ് ഓട്ട്‌ലറ്റുകളും പൂട്ടണമെന്നാണ് യോഗത്തിന്റെ നയം. ഇതിനുവേണ്ടി ഏതു സംഘടനകളുമായി യോജിച്ച സമരത്തിനും യോഗം ഒരുക്കമാണ്.
സര്‍ക്കാര്‍ ജീവനക്കാര്‍ സാമുദായിക സംഘടനകളുടെ ഭാരവാഹികളാകുന്നത് തടഞ്ഞ സംസ്ഥാന സര്‍ക്കാരിന്റെ ഉത്തരവ് പിന്‍വലിക്കണമെന്ന് ഡയറക്ടര്‍ ബോര്‍ഡ് യോഗം ആവശ്യപ്പെട്ടെന്നും അദ്ദേഹം പറഞ്ഞു.
    
</TEXT>
</DOC>