<DOC>
<DOCNO>114031182336.utf8</DOCNO>
<TEXT>


           മലേഷ്യന്‍ വിമാനം തകര്‍ന്നത്‌ മലാക്ക കടലിടുക്കിലെന്ന്‌ സംശയം     

Tuesday 11 March 2014 9:37 pm IST

        ക്വാലാലംപൂര്‍: നാലുദിവസം മുന്‍പ്‌ 239 യാത്രക്കാരുമായി കാണാതായ മലേഷ്യന്‍ വിമാനം മലാക്കാ കടലിടുക്കില്‍ തകര്‍ന്നുവീണിരിക്കാമെന്ന്‌ സംശയം. മലേഷ്യന്‍ സൈന്യമാണ്‌ ഈ സംശയം പ്രകടിപ്പിച്ചിരിക്കുന്നത്‌. വിമാനത്തിന്‌ റഡാറുമായുള്ള ബന്ധം മുറിഞ്ഞതെന്ന്‌ കരുതുന്ന സ്ഥലത്തു നിന്ന്‌ വളരെയേറെ അകലെയാണ്‌ മലാക്ക കടലിടുക്ക്‌. 
ലോകത്തേറ്റവും കൂടുതല്‍ തിരക്കുള്ള കപ്പല്‍ പാതയായ മലാക്കകടലിടുക്ക്‌ മലേഷ്യയുടെ പടിഞ്ഞാറു ഭാഗത്താണ്‌.വിമാനം മലേഷ്യയിലെ കോത്ത ബഹ്‌റു നഗരത്തിനു മുകളില്‍ പറക്കുമ്പോഴാണ്‌ അവസാനമായി അധികൃതരുമായി ബന്ധപ്പെട്ടത്‌. അവിടെ നിന്ന്ദിശ മാറി, കുറഞ്ഞ ഉയരത്തില്‍ പറന്ന്‌ മലാക്ക കടലിടുക്കില്‍ വീണുവെന്നാണ്‌ റഡാറില്‍ നിന്ന്‌ ലഭിക്കുന്ന സൂചന. സൈനിക അധികൃതര്‍ പറഞ്ഞു.
അതിനിടെ വ്യാജപാസ്പോര്‍ട്ടുമായി വിമാനത്തില്‍ കയറിയയാളെ തിരിച്ചറിഞ്ഞതായി മലേഷ്യന്‍ പൊലീസ്പറഞ്ഞു. ജര്‍മ്മനിയില്‍ കുടിയേറാന്‍ ശ്രമിച്ചുവരുന്ന 19 കാരനായ ഇറാന്‍കാരനാണ്‌ അയാള്‍. പൊലീസ്മേധാവി ഖാലീദ്‌ അബൂബക്കര്‍ പറഞ്ഞു. എന്നാല്‍ രണ്ടാമനെ തിരിച്ചറിഞ്ഞിട്ടില്ല.
    
</TEXT>
</DOC>