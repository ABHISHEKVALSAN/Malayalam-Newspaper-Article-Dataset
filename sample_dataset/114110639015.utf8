<DOC>
<DOCNO>114110639015.utf8</DOCNO>
<TEXT>


           വനംവകുപ്പ് ഉദ്യോഗസ്ഥരെ ആക്രമിച്ച്  ചന്ദന മോഷ്ടാവിനെ രക്ഷിച്ച സംഭവം മൂന്നുപേര്‍ അറസ്റ്റില്‍    

Thursday 6 November 2014 10:55 pm IST

        അടിമാലി: വനപാലകരെ ആക്രമിച്ച് ചന്ദന മോഷണ കേസിലെ പ്രതിയെ മോചിപ്പിച്ച സംഭവത്തില്‍ മൂന്നുപേര്‍ പിടിയില്‍.ബൈസണ്‍വാലി പൊട്ടന്‍കാട് ഇരുപതേക്കര്‍ തയ്യില്‍ റെജി(റെജിമോന്‍39),സഹോദരന്‍ ഷാജി(47),ബന്ധു തയ്യില്‍ ജിന്‍സണ്‍(34) എന്നിവരെയാണ് അടിമാലി സിഐ സജി മര്‍ക്കോസിന്റെ നേതൃത്വത്തിലുളള പൊലീസ് സംഘം അറസ്റ്റ് ചെയ്ത്.

സംഭവത്തില്‍ മുഖ്യപ്രതിയായ റെജിയുടെ സഹോദരനും ക്രൈംബ്രാഞ്ച് ഉദ്യോഗസ്ഥനുമായ മാത്യുഫിലിപ്പ്, റെജിയുടെ ഭാര്യ സൗമ്യ, ഷാജിയുടെ ഭാര്യയും ബൈസണ്‍വാലി ഗ്രാമ പഞ്ചായത്ത് സ്റ്റാന്റിംഗ് കമ്മറ്റി ചെയര്‍ പേഴ്‌സണുമായ കൊച്ചുത്രേസ്യാ ഷാജി എന്നിവര്‍ക്കായി പൊലീസ് അന്വേഷണം ഊര്‍ജ്ജിതമാക്കി.

മറയൂരിലെ സ്വകാര്യ ഭൂമിയിലെ ചന്ദന മോഷണവുമായി ബന്ധപ്പെട്ട് കോവില്‍കടവ് എഴുത്താണിക്കാട്ടില്‍ ജാഫറി(26)നെ കാന്തല്ലൂര്‍ റേഞ്ച് ഓഫീസര്‍ വിപിന്‍ദാസിന്റെ നേത്യത്വത്തില്‍ പിടികൂടിയിരുന്നു. ജാഫറിനെ ചോദ്യം ചെയ്തതോടെ കേസിലെ പ്രധാനി റെജിയാണെന്ന് വനപാലകര്‍ക്ക് മനസിലായി. തുടര്‍ന്ന് ജാഫറിനെയുമായി റേയ്ഞ്ച് ഓഫീസറുടെ നേതൃത്വത്തിലുളള സംഘം ബുധനാഴ്ച ഉച്ചക്ക് ഒന്നിന് റെജിയുടെ വീട്ടിലെത്തി റെജിയെ പിടികൂടി വനംവകുപ്പിന്റെ വാഹനത്തില്‍ കയറ്റി.

ഈ സമയം എത്തിയ ക്രൈംബ്രാഞ്ച് ഉദ്യോഗസ്ഥന്‍ മാത്യുഫിലിപ്പും ജനപ്രതിനിധിയായ കൊച്ചുത്രേസ്യയും ചേര്‍ന്ന് വാഹനം തടയുകയും ചെയ്തു. ഇതിനിടയില്‍ നാട്ടുകാരും കൂടുതല്‍ ബന്ധുക്കളും എത്തിയതോടെ വനപാലകരെ ആക്രമിക്കുകയും ചന്ദനക്കേസില്‍ പ്രതിയായ റെജിയെ രക്ഷിക്കുകയുമായിരുന്നു. തുടര്‍ന്ന് വനപാലകരെ ബന്ധിയാക്കുകയും ചെയ്തു.

സംഭവമറിഞ്ഞ് അടിമാലി സിഐ,രാജാക്കാട് എസ്‌ഐ എന്നിവരുടെ നേതൃത്വത്തില്‍ പൊലീസ് എത്തിയാണ് വനപാലകരെ മോചിപ്പിച്ചത്.മര്‍ദ്ദനത്തില്‍ റേഞ്ച് ഓഫീസര്‍ വിപിന്‍ദാസ്,ബീറ്റ് ഫോറസ്റ്റ് ഓഫീസര്‍ എസ്പി അനില്‍കുമാര്‍ എന്നിവര്‍ക്ക് പരിക്കേല്‍ക്കുകയും ചെയ്തിരുന്നു. ഇവരുടെ മൊഴിപ്രകാരം രാജാക്കാട് പൊലീസ് 11 പേര്‍ക്കെതിരെ കേസ് എടുക്കുകയും പ്രതികളില്‍ മൂന്നുപേരെ പിടികൂടുകയുമായിരുന്നു.
    
</TEXT>
</DOC>