<DOC>
<DOCNO>114031382615.utf8</DOCNO>
<TEXT>


           പി.ടി. തോമസിനും പീതാംബരക്കുറുപ്പിനും സീറ്റില്ല    

Thursday 13 March 2014 6:57 pm IST

        ന്യൂദല്‍ഹി: ക്രിസ്തീയ സഭാദ്ധ്യക്ഷന്മാരുടെ അപ്രിയം നേടിയ ഇടുക്കി എംപി പി.ടി. തോമസിനും സ്ത്രീയെ അപമാനിച്ചെന്ന വിവാദത്തില്‍ പെട്ട കൊല്ലം എംപി പീതാംബരക്കുറുപ്പിനും കോണ്‍ഗ്രസ്‌ സീറ്റ്‌ നിഷേധിച്ചു. കോണ്‍ഗ്രസ്‌ സംസ്ഥാന നേതൃത്വം ഹൈക്കമാന്റിന്‌ സമര്‍പ്പിച്ച അന്തിമ പട്ടികയില്‍ നിന്നും ഇരുവരേയും ഒഴിവാക്കിയിട്ടുണ്ട്‌. എന്നാല്‍ മറ്റു സിറ്റിംഗ്‌ എംപിമാര്‍ക്കെല്ലാം സീറ്റുറപ്പായിട്ടുണ്ട്‌. സംസ്ഥാനത്ത്‌ കോണ്‍ഗ്രസ്‌ മത്സരിക്കുന്ന 15 മണ്ഡലങ്ങളിലെ സ്ഥാനാര്‍ത്ഥികളേയും ഇന്ന്‌ എഐസിസി പ്രസിഡന്റ്‌ സോണിയാഗാന്ധി ഔദ്യോഗികമായി പ്രഖ്യാപിക്കും. അതിനിടെ തൃശൂരിലെ സ്ഥാനാര്‍ത്ഥിയായി നിശ്ചയിച്ച പി.സി.ചാക്കോ മത്സര രംഗത്തുനിന്നു പിന്‍മാറി. 
തിരുവനന്തപുരം: ശശി തരൂര്‍, ആറ്റിങ്ങല്‍: ബിന്ദുകൃഷ്ണ, മാവേലിക്കര: കൊടിക്കുന്നില്‍ സുരേഷ്‌, പത്തനംതിട്ട: ആന്റോ ആന്റണി, ആലപ്പുഴ: കെ.സി. വേണുഗോപാല്‍, ഇടുക്കി: ഡീന്‍ കുര്യാക്കോസ്‌, എറണാകുളം: പ്രൊഫ.കെ.വി. തോമസ്‌, ചാലക്കുടി: കെ.പി. ധനപാലന്‍, തൃശൂര്‍: അന്തിമ തീരുമാനമായില്ല, പി.ടി ചാക്കോയും അനില്‍ അക്കരയും പരിഗണനാ ലിസ്റ്റില്‍), ആലത്തൂര്‍: കെ.എ. ഷീബ, കോഴിക്കോട്‌: എം.കെ. രാഘവന്‍, വടകര: മുല്ലപ്പള്ളി രാമചന്ദ്രന്‍, വയനാട്‌: എം.ഐ. ഷാനവാസ്‌, കണ്ണൂര്‍: കെ. സുധാകരന്‍, കാസര്‍കോട്‌: ടി.സിദ്ദിഖ്‌ എന്നിവരാണ്‌ അന്തിമ പട്ടികയിലുള്ളത്‌. 
മുഖ്യമന്ത്രി ഉമ്മന്‍ചാണ്ടി, കെപിസിസി പ്രസിഡന്റ്‌ വി.എം. സുധീരന്‍, രമേശ്‌ ചെന്നിത്തല എന്നിവര്‍ ചേര്‍ന്നാണ്‌ കേന്ദ്ര തെരഞ്ഞെടുപ്പ്‌ സമിതിക്ക്‌ ഇന്നലെ പട്ടിക സമര്‍പ്പിച്ചിരിക്കുന്നത്‌. എന്നാല്‍ പട്ടികയില്‍ രാഹുല്‍ഗാന്ധി മാറ്റം വരുത്തുമെന്ന സൂചനകളുണ്ട്‌. തൃശൂരില്‍ നിലവില്‍ ചിത്രത്തിലില്ലാത്ത ഒരാള്‍ മത്സര രംഗത്തെത്താന്‍ സാധ്യതയുണ്ട്‌. പി.സി ചാക്കോയെ രാജ്യസഭയിലേക്കെത്തിക്കാമെന്ന വാഗ്ദാനം ഹൈക്കമാന്റ്‌ നല്‍കിയേക്കും. ഇടുക്കി നഷ്ടപ്പെട്ട പി.ടി. തോമസിനെ തൃശൂരില്‍ മത്സരിപ്പിക്കാനും കോണ്‍ഗ്രസ്‌ കേന്ദ്രനേതൃത്വത്തിന്‌ ആലോചനയുണ്ട്‌. 
ഇടുക്കി സീറ്റ്‌ നല്‍കാതെ കോണ്‍ഗ്രസ്‌ സ്ഥാനാര്‍ത്ഥിയെ നിശ്ചയിച്ചതില്‍ കേരളാ കോണ്‍ഗ്രസിന്‌ അതൃപ്തിയുണ്ടെങ്കിലും കോട്ടയത്ത്‌ ജോസ്‌.കെ മാണിയുടെ ജയസാധ്യതയെ ബാധിച്ചേക്കുമെന്നതിനാലാണ്‌ കടുത്ത നിലപാടിലേക്ക്‌ മാണി വിഭാഗം നീങ്ങാത്തത്‌. ക്രൈസ്തവ സഭയുടെ പിന്തുണയോടെ ഫ്രാന്‍സിസ്‌ ജോര്‍ജ്ജ്‌ ഇടതു സ്വതന്ത്രനായി മത്സരിക്കാനിറങ്ങാനുള്ള സാധ്യതകള്‍ ഇല്ലാതാക്കുന്നതിനായാണ്‌ പിടി തോമസിനെ ഇടുക്കിയില്‍ നിന്നും മാറ്റിയിരിക്കുന്നത്‌. യൂത്ത്‌ കോണ്‍ഗ്രസ്‌ സംസ്ഥാന പ്രസിഡന്റ്‌ ഡീന്‍ കുര്യാക്കോസ്‌ സ്ഥാനാര്‍ത്ഥിയായി വന്നാല്‍ തോല്‍പ്പിക്കുമെന്ന ബിഷപ്പിന്റെ ഭീഷണിയെ മയപ്പെടുത്താനാവുമെന്നും കോണ്‍ഗ്രസ്‌ കരുതുന്നു.
ഇടുക്കി സീറ്റ്‌ വിട്ടുനല്‍കുന്നതിലുള്ള പ്രയാസവും ബുദ്ധിമുട്ടും കേരളാ കോണ്‍ഗ്രസിനെ ബോധ്യപ്പെടുത്തിയിട്ടുണ്ടെന്ന്‌ കെപിസിസി പ്രസിഡന്റ്‌ വി.എം. സുധീരന്‍ ദല്‍ഹിയില്‍ മാധ്യമപ്രവര്‍ത്തകരോട്‌ പറഞ്ഞു.
എസ്‌. സന്ദീപ്‌

</TEXT>
</DOC>