<DOC>
<DOCNO>114031483269.utf8</DOCNO>
<TEXT>


           സംസ്ഥാനത്ത്‌ അരാജകത്വം നിറഞ്ഞ ഭരണം: ജസ്റ്റിസ്‌ കൃഷ്ണയ്യര്‍    

Friday 14 March 2014 10:14 pm IST

കൊച്ചി: സംസ്ഥാനത്ത്‌ അരാജകത്വം നിറഞ്ഞ ഭരണമാണ്‌ നടക്കുന്നതെന്ന് ജസ്റ്റിസ്‌ വി.ആര്‍.കൃഷ്ണയ്യര്‍. കളമശേരി സഹകരണ മെഡിക്കല്‍ കോളജിന്‌ വേണ്ടി ചെലവഴിക്കാന്‍ പണമില്ലെങ്കില്‍ സര്‍ക്കാര്‍, അഭിമാനമുണ്ടെങ്കില്‍ രാജിവെച്ച്‌ പുറത്ത്‌ പോകണമെന്നും അല്ലാത്തപക്ഷം ജനം പുറത്താക്കുമെന്നും അദ്ദേഹം പറഞ്ഞു. 
ജനങ്ങളില്‍ നിന്നും നികുതിപ്പണം പിരിച്ചെടുത്തിട്ടും പണമില്ലെന്ന്‌ പറയുന്നത്‌ അരാജകത്വമാണ്‌. മന്ത്രിമാര്‍ക്ക്‌ ശമ്പളം നല്‍കാന്‍ സര്‍ക്കാരിന്‌ പണമുണ്ട്‌. ഒന്നരക്കൊല്ലമായി നടത്തിയ പോരാട്ടത്തിനൊടുവിലാണ്‌ സര്‍ക്കാര്‍ മെഡിക്കല്‍ കോളജ്‌ ഏറ്റെടുത്തത്‌. എന്നാല്‍ പേരില്‍ മാത്രമാണിപ്പോള്‍ അത്‌ സര്‍ക്കാര്‍ മെഡിക്കല്‍ കോളജ്‌ എന്നറിയപ്പെടുന്നത്‌.ആവശ്യമായ സാധനങ്ങളൊ മരുന്നോ ചികത്സിക്കാനുള്ള ആള്‍ക്കാരോ ഒന്നുമില്ല. പേരിന്‌ പോലും ഇവിടെ മരുന്നില്ലെന്നും അദ്ദേഹം വാര്‍ത്താസമ്മേളനത്തില്‍ കൂട്ടിച്ചേര്‍ത്തു. 
ജനങ്ങള്‍ക്ക്‌ വേണ്ടിയാണ്‌ മെഡിക്കല്‍ കോളേജ്‌ ഏറ്റെടുക്കാന്‍ ആവശ്യപ്പെട്ടത്‌. എന്നാല്‍ മരുന്നുകളോ പ്രാഥമികാവശ്യങ്ങള്‍ക്കുള്ള സൗകര്യങ്ങളോ ഒന്നും ഇവിടെ ഇല്ലെന്ന്‌ പ്രൊഫ.എം.കെ സാനു അഭിപ്രായപ്പെട്ടു. സൂചി വാങ്ങാന്‍ പോലും പണമില്ലെന്നാണ്‌ അധികൃതര്‍ പറയുന്നത്‌. സര്‍ക്കാര്‍ ഏറ്റെടുത്തു എന്ന്‌ പറയുമ്പോള്‍ മുഴുവന്‍ ചെലവും സര്‍ക്കാര്‍ വഹിക്കാന്‍ തയ്യാറാവണം. എംഎല്‍എ യും മന്ത്രിയും എംപിയുമൊക്കെ ഉണ്ടായിട്ടും നടപടി ഉണ്ടായില്ല. പ്രഖ്യാപനം നടത്തുക മാത്രമാണ്‌ ലക്ഷ്യം, മറ്റ്‌ അടിസ്ഥാന സൗകര്യങ്ങളൊരുക്കാതെ ജനങ്ങളെ വലച്ച്‌ ആശുപത്രി വേണ്ടെന്ന്‌ വരുത്തി തീര്‍ക്കാനുള്ള ശ്രമമാണ്‌ നടക്കുന്നത്‌. ഇത്‌ ജനങ്ങളോടുള്ള വെല്ലുവിളിയാണ്‌. ഇതനുവദിക്കില്ല, ജനങ്ങളെ അണിനിരത്തി നിരാഹാരമുള്‍പ്പടെയുള്ള സമര പരിപാടികള്‍ നടത്തും. ആശുപത്രി പൂര്‍ണമായ രീതിയില്‍ പ്രവര്‍ത്തനസജ്ജമാക്കണം. തെരഞ്ഞെടുപ്പിന്‌ മുമ്പ്‌ പ്രഖ്യാപനം നടത്തി വോട്ട്‌ തട്ടാന്‍ മാത്രമാണ്‌ സര്‍ക്കാര്‍ ശ്രമിക്കുന്നതെന്നും അദ്ദേഹം കൂട്ടിച്ചേര്‍ത്തു. 
മാര്‍ച്ച്‌ ഒന്നിനാണ്‌ ആശുപത്രി സര്‍ക്കാര്‍ ഏറ്റെടുത്തത്. പിറ്റേന്ന്‌ മുതല്‍ ആശുപത്രിയില്‍ രോഗികളുടെ തിരക്കാണ്‌. മരുന്നുകള്‍ ഉള്‍പ്പടെയുള്ളവ സൗജന്യമാണെന്നത്‌ പ്രഖ്യാപനത്തില്‍ ഒതുങ്ങി. ആശുപത്രിയുടെ പ്രവര്‍ത്തനം അട്ടിമറിക്കാനും ശ്രമം നടക്കുന്നു. ആശുപത്രിയിപ്പോള്‍ നാഥനില്ലാ കളരിപോലെയാണെന്നും എം.കെ.സാനു പറഞ്ഞു. 
    
</TEXT>
</DOC>