<DOC>
<DOCNO>114071214030.utf8</DOCNO>
<TEXT>


           രണ്ട് എണ്ണപ്പാടങ്ങള്‍ പിടിച്ചെടുത്തതായി കുര്‍ദ് വിമതര്‍    

Saturday 12 July 2014 1:08 pm IST

ബാഗ്ദാദ്: ഇറാക്കിലെ രണ്ട് സുപ്രധാന എണ്ണപ്പാടങ്ങള്‍പിടിച്ചെടുത്തതായി കുര്‍ദ് വിമതര്‍ അവകാശപ്പെട്ടു. ബൈ ഹസന്‍, കിര്‍കുക്ക് എന്നീ എണ്ണപ്പാടങ്ങളാണ് വിമതര്‍ പിടിച്ചെടുത്തത്. ഈ എണ്ണപ്പാടങ്ങളിലെ അറബ് ജീവനക്കാരെ മാറ്റി പകരം കുര്‍ദുകളെ നിയമിച്ചതായി എണ്ണ മന്ത്രാലം അറിയിച്ചു. പ്രതിദിനം നാലു ലക്ഷം ബാരല്‍ എണ്ണ ഉത്പാദിപ്പിക്കാന്‍ ശേഷിയുള്ള പാടങ്ങളാണിവ. 

ഭീകരര്‍ക്ക് അഭയം നല്‍കുന്നുവെന്ന പ്രധാനമനമന്ത്രി നൂറി അല്‍മാലികിയുടെ ആരോപണത്തില്‍ പ്രതിഷേധിച്ച്, സര്‍ക്കാരില്‍ നിന്ന് തങ്ങളുടെ എംപിമാരെ കുര്‍ദുകള്‍ പിന്‍വലിക്കുകയും ചെയ്തു. കുര്‍ദിഷ് രാഷ്ട്രീയ നേതാക്കളുടെ നിയന്ത്രണത്തിലുള്ള മന്ത്രാലയങ്ങളുടെ പ്രവര്‍ത്തനങ്ങള്‍ അവസാനിപ്പിക്കുമെന്ന് വിദേശകാര്യമന്ത്രി ഹോഷിയാര്‍ സിബാരി പറഞ്ഞു. വിദേശകാര്യ മന്ത്രാലയം, വാണിജ്യ മന്ത്രാലയം എന്നിവക്കു ഒപ്പം കുടിയേറ്റ മന്ത്രാലയം, ആരോഗ്യ മന്ത്രാലയം എന്നിവയുടയും പ്രവര്‍ത്തനം കുര്‍ദുകളുടെ പിന്മാറ്റത്തോടെ മുടങ്ങും. ഉപപ്രധാനമന്ത്രി പദവും കുര്‍ദുകള്‍ക്കാണ്. 

ഇറാഖ് സര്‍ക്കാരിന് കൂടുതല്‍ സമ്മര്‍ദം സൃഷ്ടിച്ചു കൊണ്ട്, സ്വതന്ത്ര കുര്‍ദിസ്ഥാനു വേണ്ടി ഹിതപരിശോധന നടത്തുമെന്ന് കുര്‍ദുകള്‍ പ്രഖ്യാപിച്ചിട്ടുണ്ട്. അതിനിടെ, കിര്‍കുകിലെ ഒരു ചെക്ക് പോയന്റില്‍ നടന്ന ചാവേര്‍ ആക്രമണത്തില്‍ പതിനെട്ട് പേര്‍ കൊല്ലപ്പെടുകയും 26 പേര്‍ക്ക് പരിക്കേല്‍ക്കുകുയും ചെയ്തു. 
    
</TEXT>
</DOC>