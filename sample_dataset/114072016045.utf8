<DOC>
<DOCNO>114072016045.utf8</DOCNO>
<TEXT>


            കാറില്‍ നിന്ന് 525 ലിറ്റര്‍ സ്പിരിറ്റ് കണ്ടെടുത്തു    

Sunday 20 July 2014 12:49 am IST

        ഹരിപ്പാട്:  അപകടത്തില്‍പ്പെട്ട കാറില്‍ നിന്നും 525 ലിറ്റര്‍ സ്പിരിറ്റ് പോലീസ്  കണ്ടെടുത്തു. ഇന്നലെ പുലര്‍ച്ചെ അഞ്ചോടെ ദേശീയപാതയില്‍ ഹരിപ്പാട്  മറുതാമുക്കിനു സമീപത്തായിരുന്നു സംഭവം.
ബൈക്കും കാറും തമ്മില്‍  കൂട്ടിയിടിച്ചതിനെ തുടര്‍ന്ന് സമീപത്തുണ്ടായിരുന്ന ഫ്‌ളൈയിങ്‌സ്‌ക്വാഡെത്തി  കാര്‍ മാറ്റുന്നതിനിടെ കാറിന്റെ ഇടതുസീറ്റിലും സീറ്റുകള്‍ക്കിടയിലുമായി  മൂന്ന് കന്നാസ് കണ്ടെത്തി. സംശയം തോന്നിയതിനെ തുടര്‍ന്ന് സിഐയെ അറിയിച്ചു.  സിഐയും സംഘവുമെത്തി വാഹനം വിശദമായി പരിശോധിച്ചപ്പോള്‍ 12 കന്നാസുകള്‍  ഡിക്കിയിലും കണ്ടെത്തി. 35 ലിറ്ററിന്റെ 15 കന്നാസുകളിലായി 525 ലിറ്റര്‍  സ്പിരിറ്റാണ് കണ്ടെത്തിയത്. ഇതിന് ഏകദേശം രണ്ടര ലക്ഷത്തിനു മുകളില്‍  വിലവരും.
കര്‍ണാടക രജിസ്‌ട്രേഷനി ലുള്ള കെഎ51 എന്‍ 4203 കാറിലാണ്  കടത്താനുള്ള ശ്രമം നടന്നത്. ഈ കാറും പോലീസ് കസ്റ്റഡിയിലെടുത്തു. ഇറച്ചി  കച്ചവടക്കാരനായ മാവേലിക്കര തഴക്കര മണലിക്കാട് വീട്ടില്‍ ചന്ദ്രന്റെ മകന്‍  ബിജിത്ത് ഓടിച്ചിരുന്ന ബൈക്കില്‍ കാറിടിച്ചതിനെ തുടര്‍ന്ന് വലതുവശത്തെ  ടയര്‍ പഞ്ചറാവുകയും ചെയ്തു. ഇതുനോക്കാനായി പുറത്തിറങ്ങിയ പ്രതി പോലീസിന്റെ  സാന്നിധ്യം മനസിലാക്കി മുങ്ങുകയായിരുന്നു. കാറിനുള്ളില്‍ നിന്നും കര്‍ണാടക  സ്വദേശിയായ ക്ലീറ്റസ് എന്നയാളിന്റെ പേരിലുള്ള വാഹനത്തിന്റെ ആര്‍സി  ബുക്കിന്റെ ഫോട്ടോകോപ്പിയും പോലീസിനു ലഭിച്ചിട്ടുണ്ട്. എന്നാല്‍ ഇത്  യഥാര്‍ഥമാണോ എന്ന് കൂടുതല്‍ അന്വഷണത്തിലൂടെയെ കണ്ടെത്താനാവൂ. കാറില്‍  ഒരാള്‍ മാത്രമേ ഉണ്ടായിരുന്നുള്ളൂവെന്നാണ് പോലീസിന്റെ നിഗമനം.
അപകടത്തില്‍പ്പെട്ട  ബൈക്ക് യാത്രികനായ ബിജിത്തിനെ പോലീസ് കസ്റ്റഡിയിലെടുത്ത് ചോദ്യം ചെയ്തശേഷം  വിട്ടയച്ചു. എസ്‌ഐ: എം.കെ. രാജേഷ്, ഗ്രേഡ് എസ്‌ഐമാരായ നൗഫല്‍, ദിലീപ്,  സിപിഒമാരായ ജ്യോതിഷ്‌കുമാര്‍, സജിത്ത്, ഫിലിപ്പ്കുമാര്‍ എന്നിവരടങ്ങിയ  സംഘമാണ് സ്പിരിറ്റ് പിടികൂടിയത്.
    
</TEXT>
</DOC>