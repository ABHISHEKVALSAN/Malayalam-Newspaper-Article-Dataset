<DOC>
<DOCNO>114072517663.utf8</DOCNO>
<TEXT>


           നിയമസഭാ ഹോസ്റ്റല്‍ സംഭവം: ശക്തമായ നടപടിയെടുക്കുമെന്ന്  സ്പീക്കര്‍    

Friday 25 July 2014 11:47 pm IST

        തിരുവനന്തപുരം: കേസിലെ പ്രതിക്ക് എംഎല്‍എ ഹോസ്റ്റലില്‍ മുറി അനുവദിച്ചതില്‍ എന്തെങ്കിലും വീഴ്ച ഉദേ്യാഗസ്ഥരുടെ ഭാഗത്തുനിന്നും ഉണ്ടായിട്ടുണ്ടെങ്കില്‍ അടിയന്തര അനേ്വഷണം നടത്തി ശക്തമായ നടപടികള്‍ സ്വീകരിയ്ക്കുമെന്ന് സ്പീക്കര്‍ ജി. കാര്‍ത്തികേയന്‍ അറിയിച്ചു. നിയമസഭാ ഹോസ്റ്റലില്‍ മുറികള്‍ അനുവദിക്കുന്നതുമായി ബന്ധപ്പെട്ട മാര്‍ഗനിര്‍ദേശങ്ങളില്‍ മാറ്റം വരുത്തുന്നതിന് തീരുമാനം എടുക്കേണ്ടത് സര്‍വകക്ഷി യോഗമാണ്. ഇതിനായി ഉടന്‍ സര്‍വകക്ഷി യോഗം വിളിക്കും.

ജയചന്ദ്രന്‍ നിയമസഭാ ഹോസ്റ്റലില്‍ താമസിക്കുന്നുണ്ടെന്ന സംശയം കേസ് അനേ്വഷിക്കുന്ന ഉദേ്യാഗസ്ഥര്‍ സ്പീക്കറുടെ ഓഫീസില്‍ 23ന് അറിയിച്ചിരുന്നു. ഇതിന്റെ അടിസ്ഥാനത്തില്‍ അനേ്വഷണ ഉദേ്യാഗസ്ഥര്‍ക്ക് നിയമസഭാ ഹോസ്റ്റലും പരിസരവും നിരീക്ഷിക്കുന്നതിനും വേണ്ട പരിശോധന നടത്തുന്നതിനും സ്പീക്കറുടെ ഓഫീസ് അനുവാദം നല്‍കുകയും അനേ്വഷണ ഉദേ്യാഗസ്ഥരെ സഹായിക്കാന്‍ നിയമസഭയിലെ വാച്ച് ആന്റ് വാര്‍ഡിന്റെ അംഗങ്ങളെ നിയോഗിക്കുകയും ചെയ്തു. രാവിലെ മുതല്‍ നിരീക്ഷണത്തിലായിരുന്ന പ്രതി ഹോസ്റ്റല്‍ പരിസരം വിട്ട് വാഹനത്തില്‍ രക്ഷപ്പെടുവാന്‍ ശ്രമിക്കവേ അന്ന് രാത്രിയില്‍ അനേ്വഷണ ഉദേ്യാഗസ്ഥര്‍ പിന്‍തുടര്‍ന്നു പിടികൂടുകയായിരുന്നു. നിയമസഭാ ഹോസ്റ്റലും പരിസരവും ഇത്തരം നിയമ വിരുദ്ധ പ്രവര്‍ത്തനങ്ങള്‍ക്ക് വേദിയാകുവാന്‍ പാടില്ല. മുന്‍ എംഎല്‍എ.മാര്‍ക്ക് താമസിക്കുവാന്‍ മുറി അനുവദിക്കുന്നതിന് ചില കീഴ്‌വഴക്കവും മാര്‍ഗ നിര്‍ദ്ദേശങ്ങളുമുണ്ട്. പല സന്ദര്‍ഭങ്ങളിലും ഇത് കര്‍ശനമാക്കിയപ്പോള്‍ ഭരണ-പ്രതിപക്ഷ ഭേദമെന്യേ എംഎല്‍എമാര്‍ പ്രതിഷേധിച്ചിരുന്നു. മുന്‍ എംഎല്‍എ മാര്‍ക്ക് അനുവദിക്കുന്ന മുറിയില്‍ ആര് താമസിക്കണമെന്നത് അവരുടെ മാത്രം ഉത്തരവാദിത്തമാണ്. ഈ വിഷയത്തില്‍ നിയന്ത്രണമേര്‍പ്പെടുത്തുവാന്‍ നിയമസഭയ്‌ക്കോ, ഉദ്യോഗസ്ഥര്‍ക്കോ കഴിയില്ലെന്നും സ്പീക്കര്‍ പത്രക്കുറിപ്പില്‍ വ്യക്തമാക്കി.

അതേസമയം, ബ്ലാക്ക് മെയില്‍ കേസിലെ പ്രധാനി എംഎല്‍എ ഹോസ്റ്റലില്‍ നിന്ന് പിടിയിലായ സംഭവത്തില്‍ സര്‍ക്കാര്‍ മറുപടി പറയണമെന്നാവശ്യപ്പെട്ട് ഇടതുകക്ഷി നേതാക്കളും ബിജെപി പ്രവര്‍ത്തകരും എംഎല്‍എ ഹോസ്റ്റലിലേക്ക് മാര്‍ച്ച് നടത്തി.  കുറ്റക്കാര്‍ക്കെതിരേ എത്രയും വേഗം നടപടിയെടുക്കണമെന്നു പ്രതിപക്ഷ നേതാവ് വി.എസ്. അച്യുതാനന്ദന്‍ പറഞ്ഞു.

സംഭവത്തില്‍ ദുരൂഹതയുണ്ടെന്ന് പ്രതിപക്ഷ ഉപനേതാവ് കോടിയേരി ബാലകൃഷ്ണന്‍ ആരോപിച്ചു. എംഎല്‍എ ഹോസ്റ്റല്‍ എംഎല്‍എ മാര്‍ക്കും കുടുംബാംഗങ്ങള്‍ക്കും താമസിക്കാനാണ് ഉപയോഗിക്കുക. മുന്‍ എംഎല്‍എ മാര്‍ക്ക് കുറച്ച് മുറികള്‍ എംഎല്‍എ ഹോസ്റ്റലില്‍ അനുവദിച്ചിട്ടുണ്ട് ഇതില്‍ ഒരു ക്രിമിനല്‍ കേസ് പ്രതി എങ്ങനെ താമസിച്ചെന്ന് അന്വേഷിക്കണമെന്നും കോടിയേരി ആവശ്യപ്പെട്ടു.
    
</TEXT>
</DOC>