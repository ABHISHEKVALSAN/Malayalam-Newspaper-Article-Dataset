<DOC>
<DOCNO>114062810376.utf8</DOCNO>
<TEXT>


           ഗ്യാസ് പൈപ്പ് സ്‌ഫോടനം: 16 മരണം    

Saturday 28 June 2014 1:03 am IST

ഗുണ്ടൂര്‍: ആന്ധ്രാപ്രദേശിലെ, കിഴക്കന്‍ ഗോദാവരിയില്‍  ഗ്യാസ്  അതോറിറ്റി ഓഫ് ഇന്ത്യയുടെ (ഗെയില്‍) വാതക പൈപ്പ്‌ലൈനിലുണ്ടായ  സ്‌ഫോടനത്തില്‍ 16 പേര്‍ മരിച്ചു. 15ഓളം പേര്‍ക്ക് ഗുരുതരമായി പൊള്ളലേറ്റു.  മരണസംഖ്യ ഉയര്‍ന്നേക്കാം.ഇന്നലെ രാവിലെ ആറു മണിയോടെയായിരുന്നു ദുരന്തം.
കിഴക്കന്‍  ഗോദാവരിയിലെ മാമിദിക്കുഡുവില്‍ ഇന്നലെ പുലര്‍ച്ചെയാണ് സ്‌ഫോടനമുണ്ടായത്.  തൊട്ടുപിന്നാലെ തീയാളിപ്പടര്‍ന്നു. ഇരുപതിലധികം ഫയര്‍ എഞ്ചിനുകള്‍  മണിക്കൂറുകള്‍ പരിശ്രമിച്ചാണ്  തീ നിയന്ത്രണ വിധേയമാക്കിയത്.  സംഭവത്തെക്കുറിച്ച് അന്വേഷിക്കാന്‍ പ്രത്യേക സമിതിയെ നിയോഗിച്ചിട്ടുണ്ട്.  വന്‍ സ്‌ഫോടനശബ്ദം കേട്ടും  ആളിപ്പടരുന്ന അഗ്നിനാളങ്ങള്‍  കണ്ടുകൊണ്ടുമാണ്   നാട്ടുകാര്‍ ഉണര്‍ന്നത്. അലറിക്കരഞ്ഞു കൊണ്ട് ജനങ്ങള്‍ ഓടി. പൈപ്പിന്  തൊട്ടടുത്തുള്ള വീടുകളിലേക്കും കെട്ടിടങ്ങളിലേക്കും ഗ്യാസും ഒപ്പം തീയും  പടര്‍ന്നുപിടിച്ചപ്പോള്‍  മുപ്പതിലേറെ ഗ്രാമീണര്‍ അതില്‍പ്പെട്ടു. ഇവരില്‍  പതിനാറോളം പേരാണ് മരിച്ചത്. പതിനഞ്ചോളം പേര്‍ പൊള്ളലേറ്റ് വീണു.
വീടുകളും  കടകളുമായി 50 ലധികം കെട്ടിടങ്ങള്‍ കത്തിനശിച്ചു.നിരവധി പക്ഷികളും  വളര്‍ത്തു മൃഗങ്ങളും   വെന്തുമരിച്ചു.  നൂറിലധികം തെങ്ങുകള്‍ക്കും  തീപിടിച്ചു.   250മീറ്റര്‍ അകലെ വരെ തീ പടര്‍ന്നതായി നാട്ടുകാര്‍ പറഞ്ഞു.  പരിക്കേറ്റവരെ കക്കിനഡ, രാജമുന്‍ദ്രി, അമലാപുരം എന്നിവിടങ്ങളിലെ  ആശുപത്രികളിലാണ് പ്രവേശിപ്പിച്ചിരിക്കുന്നത്. ഒഎന്‍ജിസിയുടെ തൊട്ടടുത്തുള്ള  കണക്റ്റിംഗ് സ്റ്റേഷനിലേക്കും തീ പടര്‍ന്നു.
പൈപ്പ്‌ലൈനുകളുടെ  കേടുപാട് തീര്‍ക്കുന്നതിലും പൈപ്പുകള്‍ മാറ്റിസ്ഥാപിക്കുന്നതിലും അധികൃതര്‍  അനാസ്ഥ കാണിച്ചതാണ് അപകടമുണ്ടാവാന്‍ കാരണമെന്ന് നാട്ടുകാര്‍ ആരോപിച്ചു.
ഒഎന്‍ജിസിക്ക് സമീപം കടന്നുപോകുന്ന 18 ഇഞ്ച് പൈപ്പ് ലൈനിലാണ് അപകടമുണ്ടായതെന്ന് ഗെയില്‍ ചെയര്‍മാന്‍ ബി.സി.തൃപാഠി പറഞ്ഞു.
അപകടമേഖലയില്‍  അടിയന്തര ദുരന്തനിവാരണ പ്രവര്‍ത്തനങ്ങള്‍ക്കായി സംസ്ഥാന സര്‍ക്കാര്‍  ഉയര്‍ന്ന ഉദ്യോഗസ്ഥരെ നിയോഗിച്ചിട്ടുണ്ട്.  രണ്ട് ദശകം മുമ്പ് ഉണ്ടായ  പൈപ്പ് ലൈന്‍ സ്‌ഫോടനത്തില്‍ ദിവസങ്ങളോളം തീയണക്കാനാവാതെ നിന്ന് കത്തിയ  കാര്യം ഗ്രാമീണര്‍ പറഞ്ഞു.
പൈപ്പ്‌ലൈന്‍ അപകടത്തെക്കുറിച്ച്  ആന്ധ്രാപ്രദേശ് മുഖ്യമന്ത്രി എന്‍. ചന്ദ്രബാബു നായിഡു അന്വേഷണത്തിന്  ഉത്തരവിട്ടു. സംഭവത്തില്‍ അദ്ദേഹം നടുക്കവും ദുഖവും രേഖപ്പെടുത്തി.   പരിക്കേറ്റവര്‍ക്ക് ഏറ്റവും മികച്ച ചികിത്സ ലഭ്യമാക്കുമെന്ന് സര്‍ക്കാര്‍  വ്യക്തമാക്കി.  ചന്ദ്രബാബു നായിഡുവും പെട്രോളിയം മന്ത്രി ധര്‍മ്മേന്ദ്ര  പ്രധാനും  അപകടസ്ഥലം സന്ദര്‍ശിച്ചു. അപകടസ്ഥലത്ത് എത്തിയ മുഖ്യമന്ത്രി  ആശുപത്രിയിലെത്തി പരിക്കേറ്റവരെയും സന്ദര്‍ശിച്ചു. രാഷ്ട്രപതി പ്രണബ്  മുഖര്‍ജി ദു:ഖം രേഖപ്പെടുത്തി. അപകടത്തില്‍ പരുക്കേറ്റവര്‍ക്ക് അടിയന്തര  വൈദ്യസഹായം ലഭ്യമാക്കാന്‍ അദ്ദേഹം നിര്‍ദ്ദേശിച്ചു. പ്രധാനമന്ത്രി  നരേന്ദ്രമോദി അനുശോചിച്ചു. മരിച്ചവരുടെ കുടുംബങ്ങള്‍ക്ക് രണ്ട് ലക്ഷം  രൂപയുടെ അടിയന്തര  നഷ്ടപരിഹാരം പ്രഖ്യാപിച്ചു.  പരിക്കേറ്റവര്‍ക്ക്  പ്രധാനമന്ത്രിയുടെ ദുരിതാശ്വാസ നിധിയില്‍ നിന്നും 50000 രൂപയുടെ സഹായധനവും  കേന്ദ്രസര്‍ക്കാര്‍ പ്രഖ്യാപിച്ചു.
കേന്ദ്ര പെട്രോളിയം മന്ത്രിയും   ഉന്നതതല അന്വേഷണത്തിന് ഉത്തരവിട്ടിട്ടുണ്ട്. പെട്രോളിയം, പ്രകൃതി വാതക  വകുപ്പ് ജോയിന്റ് സെക്രട്ടറി അധ്യക്ഷനും എച്ച്പിസിഎല്‍ എക്‌സിക്യൂട്ടീവ്  ഡയറക്ടര്‍, ഒഐഎസ്ഡി എക്‌സിക്യൂട്ടീവ് ഡയറക്ടര്‍, ദേശീയ ദുരന്തര നിവാരണ  അതോറിറ്റിയുടെ പ്രതിനിധി എന്നിവര്‍ അംഗങ്ങളുമായുള്ള സമിതി അപകടത്തെ  കുറിച്ച് അന്വേഷണം നടത്തും.
    
</TEXT>
</DOC>