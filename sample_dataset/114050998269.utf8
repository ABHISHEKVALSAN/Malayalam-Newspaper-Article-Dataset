<DOC>
<DOCNO>114050998269.utf8</DOCNO>
<TEXT>


           ഭിന്നശേഷിയുള്ളവരെ ശാക്തീകരിക്കാന്‍ പുതിയ സാങ്കേതികസ്ഥാപനം തുടങ്ങി: മുഖ്യമന്ത്രി    

Friday 9 May 2014 10:33 pm IST

തിരുവനന്തപുരം: കാഴ്ചവൈകല്യമുള്ളവര്‍ക്ക്‌ വിദ്യാഭ്യാസപരമായും മറ്റും പുരോഗതി കൈവരിക്കാന്‍ സഹായിക്കുന്നതിന്‌ ശാസ്ത്ര സാങ്കേതിക പരിസ്ഥിതി കൗണ്‍സിലിനു കീഴില്‍ സെന്റര്‍ ഫോര്‍ അസിസ്റ്റീവ്‌ ടെക്നോളജിയുടെ പ്രവര്‍ത്തനം തുടങ്ങിക്കഴിഞ്ഞതായി മുഖ്യമന്ത്രി ഉമ്മന്‍ചാണ്ടി പറഞ്ഞു. പുതിയ സാങ്കേതിക വിദ്യയിലൂടെ ഭിന്നശേഷിയുള്ളവരെ ശാക്തീകരിക്കാനുള്ള സര്‍ക്കാരിന്റെ ശ്രമങ്ങളുടെ ഭാഗമായാണിത്‌. സംസ്ഥാന ശാസ്ത്ര സാങ്കേതിക പരിസ്ഥിതി കൗണ്‍സില്‍ ഏര്‍പ്പെടുത്തിയ ശാസ്ത്ര സാഹിത്യ പുരസ്കാരങ്ങള്‍ വിതരണം ചെയ്ത്‌ സംസാരിക്കുകയായിരുന്നു അദ്ദേഹം. 
സാങ്കേതിക വിദ്യകളുടെ വികാസം പൊതുജനങ്ങള്‍ക്ക്‌ ഉപകാരപ്രദമാകണം. അതിനായി വിവിധ സ്ഥാപനങ്ങളിലൂടെ ശാസ്ത്ര സാങ്കേതിക പരിസ്ഥിതി കൗണ്‍സില്‍ നടത്തുന്ന ശ്രമങ്ങള്‍ ശ്ലാഘനീയമാണ്‌. ശ്രീനിവാസ രാമാനുജന്‍ ഇന്‍സ്റ്റിറ്റിയൂട്ട്‌ ഫോര്‍ ബേസിക്‌ സയന്‍സസ്‌, സ്റ്റേറ്റ്‌ സെന്റര്‍ റിസോഴ്സ്‌ ഇന്‍സ്റ്റിറ്റിയൂട്ട്‌ ഫോര്‍ ട്രാന്‍സ്ഫര്‍ ഓഫ്‌ ടെക്നോളജി (സ്ക്രിപ്റ്റ്‌), ക്രിട്ടിക്കല്‍ മിനറല്‍ റിസര്‍ച്ച്‌ സെന്റര്‍ എന്നിങ്ങനെ മൂന്ന്‌ പുതിയ സ്ഥാപനങ്ങളും ഗവേഷണപ്രവര്‍ത്തനങ്ങള്‍ക്കായി കൗണ്‍സിലിനു കീഴില്‍ സമീപകാലത്ത്‌ തുടങ്ങാനായി. മലയാളമാധ്യമങ്ങളില്‍ ശാസ്ത്രവിഷയങ്ങളിലെ രചനകള്‍ കൂടുതല്‍ മേഖലകളിലേക്ക്‌ വ്യാപിപ്പിക്കേണ്ടതുണ്ടെന്നും മുഖ്യമന്ത്രി ചുണ്ടിക്കാട്ടി. ശാസ്ത്ര സാഹിത്യം പരിപോഷിപ്പിക്കുന്നതിന്‌ ആവശ്യമായ എല്ലാ പ്രോല്‍സാഹനങ്ങളും സര്‍ക്കാര്‍ നല്‍കുമെന്ന്‌ അദ്ദേഹം വ്യക്തമാക്കി. 
പ്രൊഫ. സി.ജി.രാമചന്ദ്രന്‍ നായര്‍ മുഖ്യപ്രഭാഷണം നടത്തി. കൗണ്‍സില്‍ എക്സിക്യൂട്ടീവ്‌ വൈസ്‌ പ്രസിഡന്റ്‌ പ്രൊഫ. വി.എന്‍.രാജശേഖരന്‍ അദ്ധ്യക്ഷത വഹിച്ചു. 
ഡോ. അനില്‍കുമാര്‍ വടവാതൂര്‍, ഇ.എന്‍.ഷീജ, എസ്‌.ശാന്തി, കെ.കെ.വാസു എന്നിവര്‍ 2011ലെ പുരസ്കാരങ്ങളും പി.ആര്‍.മാധവ പണിക്കര്‍, ഡോ.എം.എന്‍.ശ്രീധരന്‍ നായര്‍ ഡോ. കെ.ശ്രീകുമാര്‍, വി.ഡി.ശെല്‍വരാജ്‌ എന്നിവര്‍ 2012ലെ പുരസ്കാരങ്ങളും മുഖ്യമന്ത്രിയില്‍ നിന്ന്‌ ഏറ്റുവാങ്ങി. 
    
</TEXT>
</DOC>