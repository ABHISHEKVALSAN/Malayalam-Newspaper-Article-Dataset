<DOC>
<DOCNO>114092190772.utf8</DOCNO>
<TEXT>


           അക്രമരാഷ്ട്രീയത്തിനെതിരെയുള്ള വിധിയെഴുത്ത്‌: ഉമ്മന്‍ചാണ്ടി    

Sunday 21 September 2014 10:02 am IST

കോട്ടയം: സിപിഎമ്മിന്റെ അക്രമരാഷ്ട്രീയത്തിന്‌ എതിരായുള്ള വിധിയെഴുത്തായിരിക്കും ഈ തെരഞ്ഞെടുപ്പ്‌ ഫലമെന്ന്‌ മുഖ്യമന്ത്രി ഉമ്മന്‍ചാണ്ടി പറഞ്ഞു. പുതുപ്പള്ളി ജോര്‍ജ്ജിയന്‍ സ്കൂളില്‍ വോട്ട്‌ രേഖപ്പെടുത്തിയശേഷം മാധ്യമപ്രവര്‍ത്തകരോട്‌ സംസാരിക്കുകയായിരുന്നു ഉമ്മന്‍ചാണ്ടി. 
കേന്ദ്രത്തില്‍ മതനിരപേക്ഷ സര്‍ക്കാര്‍ വരുന്നതിന്‌ സഹായിക്കുന്ന വിധിയെഴുത്തായിരിക്കും. നല്ല ഉല്‍സാഹത്തോടെ കനത്ത പോളിങ്ങ്‌ നടന്നത്‌ ജനാധിപത്യത്തിെ‍ന്‍റ അടയാളമാണ്‌. യുഡിഎഫ്‌ ജയിക്കുമെന്ന ആത്മവിശ്വാസമുണ്ട്‌. ടീം സ്പിരിറ്റോടെ മുന്നണി ഒന്നായി പ്രവര്‍ത്തിച്ചു. മികച്ച വിജയം യുഡിഎഫ്‌ നേടുമെന്നും അദ്ദേഹം പറഞ്ഞു. 
നല്ല ആത്മവിശ്വാസമുണ്ടെന്നും ബഹുഭൂരിപക്ഷം സീറ്റുകളിലും യുഡിഎഫ്‌ വിജയിക്കുമെന്നുമായിരുന്നു മന്ത്രി കെ.എം. മാണിയുടെ പ്രതികരണം. പാലായില്‍ കുടുംബാംഗങ്ങള്‍ക്കൊപ്പം വോട്ട്‌ ചെയ്ത ശേഷം പ്രതികരിക്കുകയായിരുന്നു അദ്ദേഹം. കേരളത്തില്‍ 2004 ആവര്‍ത്തിക്കുമെന്നും ഇടതു മുന്നണി വന്‍ വിജയം നേടുമെന്നുമായിരുന്നു എല്‍ഡിഎഫ്‌ കണ്‍വീനര്‍ വൈക്കം വിശ്വന്റെ പ്രതികരണം. കുടമാളൂര്‍ ഗവ. ഹയര്‍സെക്കന്‍ഡറി സ്കൂളില്‍ സമ്മതിദാനാവകാശം രേഖപ്പെടുത്തിയ ശേഷം സംസാരിക്കുകയായിരുന്നു അദ്ദേഹം. 
2004 ലെ വിജയം ആവര്‍ത്തിക്കുമെന്നും എല്‍ഡിഎഫിന്റെ ആഗ്രഹം നടക്കില്ലെന്നും യുഡിഎഫിന്റെ വിജയത്തില്‍ നൂറു ശതമാനം ശുഭാപ്തി വിശ്വാസമുണ്ടെന്നും കോട്ടയം വയസ്കര ഗവ. എല്‍.പി സ്കൂളില്‍ സമതിദാനാവകാശം വിനിയോഗിച്ചതിന്‌ ശേഷം മന്ത്രി തിരുവഞ്ചൂര്‍ രാധാകൃഷ്ണന്‍ പറഞ്ഞു.
എ.കെ. ആന്റണി
തിരുവനന്തപുരം: ദേശീയതലത്തില്‍ 12 സീറ്റുപോലും നേടാന്‍ ഇടതുമുന്നണിക്ക്‌ കഴിയില്ലെന്നും സിപിഎമ്മിന്‌ ദേശീയാംഗീകാരം നഷ്ടപ്പെടുമെന്നും കേന്ദ്ര പ്രതിരോധമന്ത്രി എ.കെ. ആന്റണി. തിരുവനന്തപുരത്ത്‌ ജഗതി യു.പി സ്കൂളില്‍ വോട്ട്‌ ചെയ്ത ശേഷം മാധ്യമ പ്രവര്‍ത്തകരുടെ ചോദ്യങ്ങളോട്‌ പ്രതികരിക്കുകയായിരുന്നു അദ്ദേഹം. കഴിഞ്ഞ തവണ ലോക്സഭാ തെരഞ്ഞെടുപ്പില്‍ ഇടതുമുന്നണിക്ക്‌ നാലുസീറ്റാണ്‌ നേടാന്‍ കഴിഞ്ഞത്‌. ഇത്തവണ അവരുടെ സീറ്റിന്റെ എണ്ണത്തില്‍ വീണ്ടും കുറവുവരുമെന്നും ആന്റണി പറഞ്ഞു.
സിപിഎമ്മിന്റെയും ഇടതുപക്ഷത്തിന്റെയും നയങ്ങളിലും പരിപാടികളിലും ജനങ്ങള്‍ നിരാശരാണ്‌. അവര്‍ക്ക്‌ അമര്‍ഷവുമുണ്ട്‌. മറ്റ്‌ സംസ്ഥാനങ്ങളിലെ പോലെയല്ല കേരളത്തിലെ ജനങ്ങള്‍ ചിന്തിക്കുന്നത്‌. അവര്‍ അക്രമവും രക്തച്ചൊരിച്ചിലും ഇഷ്ടപ്പെടാത്തവരാണ്‌. അതുകൊണ്ടുതന്നെ ഇടതുപക്ഷത്തിന്‌ കേരളത്തില്‍ ഒരുനേട്ടവും തെരഞ്ഞെടുപ്പില്‍ ഉണ്ടാക്കാനാവില്ല. 
ഭാര്യ എലിസബത്ത്‌ ആന്റണി, മകന്‍ അജിത്ത്‌ ആന്റണി, ആന്റണി വോട്ട്‌ ചെയ്യാനെത്തിയത്‌. 
വി.എം. സുധീരന്‍
കേന്ദ്ര-സംസ്ഥാന സര്‍ക്കാരുകളുടെ പ്രവര്‍ത്തനങ്ങളുടെ സമഗ്രമായ വിലയിരുത്തലാകും ഈ തെരെഞ്ഞെടുപ്പെന്ന്‌ കെപിസിസി പ്രസിഡന്റ്‌ വി.എം. സുധീരന്‍ അഭിപ്രായപ്പെട്ടു. തിരുവനന്തപുരം കുന്നുകുഴി എല്‍പി സ്കൂളില്‍ വോട്ട്‌ ചെയ്ത ശേഷം മാധ്യമങ്ങളോട്‌ സംസാരിക്കുകയായിരുന്നു അദ്ദേഹം. 
ഈ തെരഞ്ഞെടുപ്പ്‌ യുഡിഎഫിന്‌ വമ്പിച്ച വിജയം സമ്മാനിക്കും. 1977-ലെ സാഹചര്യം ആവര്‍ത്തിക്കുമെന്നാണ്‌ പ്രതീക്ഷിക്കുന്നത്‌. വോട്ടവകാശം ജനങ്ങള്‍ കൂടുതല്‍ ഗൗരവത്തോടെ എടുത്തിരിക്കുന്നു. ഉയര്‍ന്ന പോളിംഗ്‌ ഇതാണ്‌ തെളിയിക്കുന്നത്‌. ദേശീയ വിഷയങ്ങളോടൊപ്പം പൊതു സ്ഥിതിഗതികളും വിലയിരുത്താന്‍ കഴിയുന്ന രാഷ്ട്രീയ ബോധമുള്ളവരാണ്‌ കേരളത്തിലെ വോട്ടര്‍മാരെന്നും അദ്ദേഹം കൂട്ടിച്ചേര്‍ത്തു. ഭാര്യ ലതയ്ക്കൊപ്പമാണ്‌ സുധീരന്‍ വോട്ട്‌ ചെയ്യാനെത്തിയത്‌. 
    
</TEXT>
</DOC>