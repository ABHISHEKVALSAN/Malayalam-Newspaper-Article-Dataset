<DOC>
<DOCNO>114052101371.utf8</DOCNO>
<TEXT>


           ദല്‍ഹി ജനതയോട് മാപ്പ് പറഞ്ഞ് കേജ്‌രിവാള്‍     

Wednesday 21 May 2014 3:10 pm IST

ന്യൂദല്‍ഹി: ദല്‍ഹി മുഖ്യമന്ത്രി സ്ഥാനത്ത് നിന്ന് തിരക്കിട്ട് രാജിവച്ചതില്‍ ജനങ്ങളോട് മാപ്പ് ചോദിക്കുകയാണെന്ന് ആം ആദ്മി കണ്‍വീനര്‍ അരവിന്ദ് കേജ്‌രിവാള്‍ പറഞ്ഞു. ജനങ്ങളോട് ആരായാതെ രാജിവച്ചതില്‍ പശ്ചാത്തപിക്കുന്നെന്നും രാജി അബദ്ധമായി പോയെന്നും അദ്ദേഹം പറഞ്ഞു. പുതിയ തെരഞ്ഞെടുപ്പിന് ആംആദ്മി തയ്യാറാണെന്നും അദ്ദേഹം കൂട്ടിച്ചേര്‍ത്തു. തത്വങ്ങളില്‍ ഉറച്ച് നിന്നത് ജനം തെറ്റിദ്ധരിച്ചെന്നും അദ്ദേഹം പറഞ്ഞു.

നിയമസഭ പിരിച്ചു വിടരുതെന്ന് ആവശ്യപ്പെട്ട് കഴിഞ്ഞ ദിവസം കേജ്‌രിവാള്‍ ലഫ്.ഗവര്‍ണര്‍ നജീബ് ജുങിനെ കണ്ടിരുന്നു. വീണ്ടും സര്‍ക്കാര്‍ രൂപീകരിക്കുന്ന കാര്യത്തില്‍ ജനാഭിപ്രായം തേടുമെന്ന് പറഞ്ഞായിരുന്നു ഈ ആവശ്യം ഉന്നയിച്ചത്. പ്രശ്‌നം പാര്‍ട്ടി ചര്‍ച്ച ചെയ്തുവെന്നും നിലവിലെ രാഷ്ട്രീയ സാഹചര്യത്തില്‍ ദല്‍ഹിയില്‍ വീണ്ടും സര്‍ക്കാരുണ്ടാക്കുക പ്രായോഗികമല്ലെന്നും തെരഞ്ഞെടുപ്പ് നടത്തുകയല്ലാതെ വേറെ മാര്‍ഗമൊന്നും ഇല്ലെന്നും കേജ്‌രിവാള്‍ ഇന്ന് വ്യക്തമാക്കി.

ഡിസംബറില്‍ നടന്ന തെരഞ്ഞെടുപ്പില്‍ 70 അംഗ നിയമസഭയില്‍ 28 സീറ്റ് നേടിയാണ് എ.എ.പി കോണ്‍ഗ്രസുമായി ചേര്‍ന്ന് സര്‍ക്കാര്‍ രൂപീകരിച്ചിരുന്നു. എന്നാല്‍ ജന്‍ലോക്പാല്‍ പാസാക്കാന്‍ കഴിയാതെ വന്നതിനെ തുടര്‍ന്ന് 49 ദിവസം നീണ്ട് നിന്ന ഭരണം ഫെബ്രുവരി 14ന് കേജ്‌രിവാള്‍ അവസാനിപ്പിക്കുകയായിരുന്നു.
    
</TEXT>
</DOC>