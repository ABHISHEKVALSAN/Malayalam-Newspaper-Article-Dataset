<DOC>
<DOCNO>114050396558.utf8</DOCNO>
<TEXT>


           പാക്ചാരനുമായി ബന്ധം യൂത്ത്‌ നേതാവ്‌ ആദം മുല്‍സിക്ക്‌    

Saturday 3 May 2014 10:25 pm IST

        കോഴിക്കോട്‌: പാക്കിസ്ഥാന്‍ ചാരന്‍ മുഹമ്മദ്‌ ഫഹദുമായി അടുത്ത ബന്ധം പുലര്‍ത്തിയ യുവജന രാഷ്ട്രീയ നേതാവ്‌ യൂത്ത്‌ കോണ്‍ഗ്രസ്‌ സംസ്ഥാന ജനറല്‍ സെക്രട്ടറി ആദം മുല്‍സിയാണെന്നും യുവ നേതാവിനെ സംരക്ഷിച്ചത്‌ മുഖ്യമന്ത്രി ഉമ്മന്‍ചാണ്ടിയാണെന്നും റിട്ട. എസ്പി: സി.എം. പ്രദീപ്കുമാറിന്റെ വെളിപ്പെടുത്തല്‍. പാക്കിസ്ഥാന്‍ ചാരന്‍ മുഹമ്മദ്‌ ഫഹദുമായി യുവജന നേതാവിന്‌ അടുത്ത ബന്ധമുണ്ടെന്നും മാറാട്‌ കൂട്ടക്കൊലക്ക്‌ തൊട്ടുമുമ്പാണ്‌ ഫഹദ്‌ കേരളം സന്ദര്‍ശിച്ചതെന്നും കഴിഞ്ഞദിവസം പ്രദീപ്കുമാര്‍ വെളിപ്പെടുത്തിയിരുന്നു. ഇന്നലെ സ്വകാര്യ ചാനലിന്‌ നല്‍കിയ അഭിമുഖത്തിലാണ്‌ നേതാവിന്റെ പേര്‌ അദ്ദേഹം വെളിപ്പെടുത്തിയത്‌. 
ആദം മുല്‍സിയെ സംരക്ഷിക്കുന്ന നിലപാടാണ്‌ ഉമ്മന്‍ ചാണ്ടിയില്‍ നിന്നുണ്ടായതെന്നും പ്രദീപ്കുമാര്‍ പറഞ്ഞു. ഭീകരാക്രമണമോ, ബോംബ്‌ സ്ഫോടനമോ ആയിരുന്നില്ല ഫഹദിന്റെ സന്ദര്‍ശന ലക്ഷ്യം. മറിച്ച്‌ സാമ്പത്തിക മാനേജ്മെന്റ്‌ ആയിരുന്നു. ഇക്കാര്യം മൊഴിയെടുക്കുമ്പോള്‍ ഫഹദ്‌ സമ്മതിച്ചതാണ്‌. മാറാട്‌ കൂട്ടക്കൊലക്ക്‌ പിന്നിലെ സാമ്പത്തിക സ്രോതസ്‌ അന്വേഷിക്കുന്നതിനിടയിലാണ്‌ ഫഹദിന്റെ ബന്ധം കണ്ടെത്തിയത്‌. ഫഹദുമായി അടുത്ത ബന്ധം പുലര്‍ത്തിയിരുന്ന യുവജനരാഷ്ട്രീയ നേതാവായിരുന്നു ആദം മുല്‍സി. എന്നാല്‍ തന്റെ ഫോണ്‍ കടല്‍ക്കരയില്‍ കളിക്കുമ്പോള്‍ വീണുപോയതാണെന്നും അത്‌ മറ്റാര്‍ക്കോ ലഭിച്ചിട്ടുണ്ടാവാമെന്നും അയാളായിരിക്കും ഫഹദുമായി ബന്ധപ്പെട്ടതെന്നുമുള്ള പരിഹാസ്യമായ മറുപടിയാണ്‌ ആദം മുല്‍സി നല്‍കിയതെന്നും പ്രദീപ്‌ കുമാര്‍ വെളിപ്പെടുത്തിയിരുന്നു. 
യുവജന നേതാവിന്റെ പേര്‌ വെളിപ്പെട്ടതോടെ മുഖ്യമന്ത്രിയും കെപിസിസി പ്രസിഡന്റും ഇക്കാര്യത്തില്‍ നിലപാടു വ്യക്തമാക്കണമെന്ന ആവശ്യം ഉയര്‍ന്നു കഴിഞ്ഞു. എന്നാല്‍ മുഖ്യമന്ത്രിയോ വി.എം. സുധീരനോ ഇക്കാര്യത്തില്‍ ഇതുവരെ പ്രതികരിക്കാന്‍ തയ്യാറായിട്ടില്ല.
    
</TEXT>
</DOC>