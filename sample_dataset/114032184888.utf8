<DOC>
<DOCNO>114032184888.utf8</DOCNO>
<TEXT>


           ഗണേഷിനെ മോഹിപ്പിച്ച്‌ വീണ്ടും ഉമ്മന്‍ ചാണ്ടി    

Friday 21 March 2014 10:33 am IST

        പത്തനാപുരം: ഇടഞ്ഞു നില്‍ക്കുന്ന കേരളകോണ്‍ഗ്രസ്‌(ബി)യെ തണുപ്പിക്കാന്‍ മുഖ്യമന്ത്രി ഉമ്മന്‍ ചാണ്ടി ഇറങ്ങി. ഗണേഷിന്‌ മന്ത്രിസ്ഥാനം നല്‍കാമെന്ന്‌ പറഞ്ഞ്‌ വീണ്ടും ചാക്കിലാക്കാനാണ്‌ ശ്രമം. ലോക്സഭാ തെരഞ്ഞെടുപ്പില്‍ പിള്ളയും കൂട്ടരും പാലം വലിക്കുമോ എന്ന്‌ ഭയന്നാണ്‌ ഉമ്മന്‍ചാണ്ടിയുടെ തിരക്കിട്ട നീക്കം.
ഇന്നലെ കെ.ബി. ഗണേഷ്‌ കുമാറിന്റെ പത്തനാപുരം മഞ്ചള്ളൂരിലെ വസതിയില്‍ മുഖ്യമന്ത്രി ഉമ്മന്‍ചാണ്ടി ആര്‍. ബാലകൃഷ്ണപിള്ളയുമായും ഗണേഷ്കുമാര്‍ എംഎല്‍എയുമായും രഹസ്യ കൂടിക്കാഴ്ച നടത്തി. അടച്ചിട്ട മുറിയില്‍ മറ്റ്‌ നേതാക്കളെ അറിയിക്കാതെയാണ്‌ മൂന്ന്‌ പേരും ചര്‍ച്ച നടത്തിയത്‌. ഇന്നലെ രാവിലെ 10 മണിയോടെയാണ്‌ മുഖ്യമന്ത്രി എത്തിയത്‌. കൂടിക്കാഴ്ച അരമണിക്കൂറോളം നീണ്ടു. 
ഗണേഷിന്റെ മന്ത്രിസ്ഥാനം ജൂണില്‍ തിരികെ നല്‍കുമെന്നും ലോക്സഭാ തെരഞ്ഞെടുപ്പില്‍ യുഡിഎഫ്‌ ഒറ്റക്കെട്ടായി പ്രവര്‍ത്തിക്കണമെന്നും പിള്ളയോട്‌ ഉമ്മന്‍ചാണ്ടി പറഞ്ഞതായാണ്‌ സൂചന. കേരള കോണ്‍ഗ്രസിന്‌ അവകാശപ്പെട്ട മന്ത്രിസ്ഥാനം കഴിഞ്ഞ എട്ട്‌ മാസമായി ഉമ്മന്‍ചാണ്ടിയുടെ പിറകെ നടന്നിട്ടും തിരികെ നല്‍കാന്‍ തയ്യാറാകാത്തത്‌ കേരള കോണ്‍ഗ്രസ്‌ ബിയില്‍ വന്‍ പ്രതിഷേധത്തിനിടയാക്കിയിട്ടുണ്ട്‌. കഴിഞ്ഞ ഏപ്രിലില്‍ കാമുകി ഭര്‍ത്താവിന്റെ മര്‍ദനമേറ്റെന്ന ആരോപണത്തെ തുടര്‍ന്നും ഭാര്യയെ മര്‍ദിച്ചു എന്ന വെളിപ്പെടുത്തലിനെ തുടര്‍ന്നും ഗണേഷിന്‌ മന്ത്രിസ്ഥാനം രാജിവെക്കേണ്ടി വന്നിരുന്നു. അന്ന്‌ അച്ഛനും മകനും തമ്മില്‍ ഉടക്കായിരുന്നുവെങ്കിലും പിന്നീട്‌ ഒന്നാവുകയായിരുന്നു. മാവേലിക്കര മണ്ഡലത്തിലെ പത്തനാപുരം നിയോജക മണ്ഡലം കണ്‍വന്‍ഷന്‍ ഉദ്ഘാടനം ചെയ്യാനാണ്‌ മുഖ്യമന്ത്രി ഉമ്മന്‍ചാണ്ടി പത്തനാപുരത്ത്‌ എത്തിയത്‌.
    
</TEXT>
</DOC>