<DOC>
<DOCNO>114032686518.utf8</DOCNO>
<TEXT>


           ജമ്മു കാശ്മീര്‍ പ്രശ്നങ്ങള്‍ പരിഹരിക്കും    

Wednesday 26 March 2014 10:09 pm IST

        ജമ്മു കാശ്മീരിലെ പ്രശ്നങ്ങള്‍ പരിഹരിക്കുന്നതില്‍ ഇപ്പോഴത്തെ യുപിഎ സര്‍ക്കാരിനെക്കാള്‍ കഴിഞ്ഞ എന്‍ഡിഎ സര്‍ക്കാര്‍ കൂടുതല്‍ ആത്മാര്‍ത്ഥതയോടെയും കാര്യക്ഷമമായും പ്രവര്‍ത്തിച്ചു എന്ന്‌ വ്യക്തമാക്കി കാശ്മീര്‍ താഴ്‌വരയിലെ പല രാഷ്ട്രീയ സംഘടനകളും അഭിപ്രായം പറഞ്ഞതായി കഴിഞ്ഞ കുറേ ദിവസങ്ങളായി ഞാന്‍ കേള്‍ക്കുന്നു. ഇത്തരം അഭിപ്രായ പ്രകടനം നടത്തിയ സംഘടനകളില്‍ പലതും ബിജെപിയുടെ പ്രത്യയശാസ്ത്രവുമായി പൊരുത്തപ്പെടാത്തവരാണ്‌. ഈ സാഹചര്യത്തില്‍പ്പോലും ജമ്മു കാശ്മീര്‍ വിഷയങ്ങളില്‍ ബിജെപിയുടെ ആത്മാര്‍ത്ഥത ഈ സംഘടനകള്‍ ശുഭാപ്തി വിശ്വാസത്തോടെ വീക്ഷിക്കുന്നതെന്തുകൊണ്ടാണ്‌?
ജമ്മു കാശ്മീര്‍ സംസ്ഥാനം ബിജെപിയുടെ ആശയസംഹിതകളുമായി പൊരുത്തപ്പെട്ടു പോകുന്നതാണ്‌. ഒരു ദേശീയ സംഘടന എന്ന നിലയില്‍ അതിര്‍ത്തിയുടെ കാര്യത്തില്‍ ഒരു വിട്ടുവീഴ്ചയും പാടില്ല എന്ന പക്ഷക്കാരാണ്‌ ഞങ്ങള്‍. ഇക്കാര്യത്തില്‍ ഞങ്ങളുടെ അഭിപ്രായങ്ങളും വീക്ഷണങ്ങളും പരക്കെ ശ്ലാഘിക്കപ്പെടുന്നു. ഈ പ്രശ്നത്തിന്റെ ബാഹ്യതലങ്ങള്‍ പരിശോധിച്ചാല്‍ രാജ്യത്തിന്റെ അതിര്‍ത്തിയുടെ കാര്യത്തില്‍ ഒരു വിലപേശലിനും വിട്ടുവീഴ്ചയ്ക്കും ബിജെപി ഒരിക്കലും തയ്യാറായിട്ടില്ല എന്നു കാണാം. 'മാനുഷികതയുടെ പരിധിക്കുള്ളില്‍ നിന്നുകൊണ്ട്‌ എല്ലാ പ്രശ്നങ്ങള്‍ക്കും പരിഹാരം കാണും എന്ന ശ്രീ. എ.ബി. വാജ്പേയിയുടെ പ്രഖ്യാപനത്തില്‍ ഊന്നിയുള്ള ഒരു സമീപനമാണ്‌ ആഭ്യന്തരതലത്തില്‍ ഞങ്ങള്‍ കൈക്കൊള്ളുക. ജമ്മു, ലേ, ലഡാക്ക്‌ എന്നിവിടങ്ങളിലെ ജനങ്ങള്‍ക്കിടയില്‍ നിലനില്‍ക്കുന്ന വിവേചനത്തിന്‌ അറുതി വരുത്തണമെന്ന്‌ സന്ദര്‍ശനങ്ങള്‍ക്കിടെ എനിക്ക്‌ നേരിട്ടു ബോദ്ധ്യപ്പെട്ടതാണ്‌. വിഘടനവാദികളോട്‌ വിട്ടുവീഴ്ച ചെയ്യാതെ ശരാശരി കാശ്മീരിക്ക്‌ സഹാനുഭൂതിയും സഹായവും ലഭ്യമാക്കുക എന്ന ഇരട്ട ലക്ഷ്യമാണ്‌ താഴ്‌വരയില്‍ ഞങ്ങളെ നയിക്കുന്നത്‌. കാശ്മീരി ജനതയുടെ ജീവിത നിലവാരം മെച്ചപ്പെടുകയും അവര്‍ അനുഭവിക്കുന്ന ബുദ്ധിമുട്ടുകള്‍ക്കും പ്രയാസങ്ങള്‍ക്കും പരിഹാരമുണ്ടാവുകയും വേണം. വിഘടനവാദത്തിനെതിരെയുള്ള ഞങ്ങളുടെ യുദ്ധത്തില്‍ കാശ്മീര്‍ താഴ്‌വരയിലെ ജനങ്ങളാണ്‌ ഞങ്ങളുടെ പ്രധാനപ്പെട്ട സഖ്യകക്ഷികള്‍. ഞങ്ങളുടെ പ്രത്യയശാസ്ത്രത്തിന്റെ അടിസ്ഥാന തത്വങ്ങള്‍ ബലികഴിക്കാതെ തന്നെ ജനങ്ങള്‍ അനുഭവിക്കുന്ന അന്യഥാത്വത്തിന്‌ പരിഹാരം കാണണമെന്നാണ്‌ ഞങ്ങളുടെ കാഴ്ചപ്പാട്‌.
പാകിസ്ഥാന്‍ പൗരനായ, ഇന്ത്യന്‍ മുജാഹിദിന്‍ എന്ന സംഘടനയിലെ ഒരു കൊടും ഭീകരനെ അറസ്റ്റു ചെയ്യാനും തെരഞ്ഞെടുപ്പില്‍ സമുന്നത നേതാക്കളെ ആക്രമിക്കാന്‍ ലക്ഷ്യമിട്ട രാജസ്ഥാനിലെ ഒരു ചെറുസംഘത്തെ പിടികൂടാനും ഇന്ത്യന്‍ സുരക്ഷാ ഏജന്‍സികള്‍ക്ക്‌ കഴിഞ്ഞ ദിവസം സാധിച്ചു. ആഭ്യന്തര സുരക്ഷ കാക്കാനുള്ള ഈ പ്രക്രിയയില്‍ പങ്കാളികളായ സുരക്ഷാവിഭാഗങ്ങളെ ഞാന്‍ അനുമോദിക്കുന്നു. രാജ്യത്തിന്റെ ആഭ്യന്തര സുരക്ഷ എല്ലാവര്‍ക്കും, പ്രത്യേകിച്ച്‌ ബിജെപിക്കാരായ ഞങ്ങള്‍ക്ക്‌ പരമപ്രധാനമാണ്‌. സുരക്ഷയുടെ തോത്‌ കുറയ്ക്കുന്ന കാര്യം ചിന്തിക്കാവുന്നതേയല്ല. അതിരുകള്‍ക്കപ്പുറത്തു നിന്നു വരുന്ന ഈ ഭീഷണി ഭരണകൂടത്തിന്റെയും അല്ലാത്തവരുടെയും പിന്തുണയോടെയാണ്‌. വിവിധ ആഭ്യന്തരസംഘങ്ങളില്‍ നിന്നും ഈ ഭീഷണി ഉയരുന്നുണ്ട്‌. അക്രമ മാര്‍ഗ്ഗങ്ങളിലൂടെ ഇന്ത്യന്‍ ജനാധിപത്യം കടപുഴക്കി എറിയാമെന്ന്‌ വ്യാമോഹിക്കുന്ന മാവോയിസ്റ്റ്‌ സംഘടനകളില്‍ നിന്നും ഈ ഭീഷണി ഉയരുന്നുണ്ട്‌. കഴിഞ്ഞ കുറേ വര്‍ഷങ്ങളായി രാജ്യത്ത്‌ നടന്ന പല ഭീകരാക്രമണങ്ങളും ഈ സംഘങ്ങള്‍ ആസൂത്രണം ചെയ്യപ്പെട്ടതാണെന്ന സംശയം ശക്തമായി നിലനില്‍ക്കുന്നു. ഇത്തരം സംഘടനകളുടെ പ്രവര്‍ത്തനങ്ങള്‍ നമ്മുടെ വിവിധ സുരക്ഷാ വിഭാഗങ്ങള്‍ കരുതലോടെ നിരന്തരം വീക്ഷിക്കുമ്പോഴും രാഷ്ട്രീയക്കാര്‍ക്ക്‌ പ്രത്യേകിച്ച്‌ തെരഞ്ഞെടുപ്പ്‌ പ്രചാരണങ്ങളില്‍ ഏര്‍പ്പെടുന്ന ബിജെപിക്കാര്‍ക്ക്‌ എന്തെങ്കിലും സുരക്ഷാ ഭീഷണി നേരിടുന്നതായി തങ്ങള്‍ക്ക്‌ വിവരം ലഭിച്ചിട്ടില്ല എന്ന്‌ ആഭ്യന്തര സുരക്ഷാ മന്ത്രാലയം അടുത്ത കാലത്ത്‌ നടത്തിയ വെളിപ്പെടുത്തല്‍ ആശ്ചര്യം ജനിപ്പിക്കുന്നു. രാജ്യത്തെ പൊതു തെരഞ്ഞെടുപ്പ്‌ അട്ടിമറിക്കാന്‍ കലാപകാരികള്‍ ശ്രമം നടത്തുമെന്ന്‌ അനുമാനിക്കേണ്ടിയിരിക്കുന്നു. ഇത്തരം വിധ്വംസക പ്രവൃത്തികള്‍ മുന്‍കൂട്ടി കണ്ടെത്തി അവ തടയുന്നതില്‍ നമ്മുടെ സുരക്ഷാവിഭാഗങ്ങള്‍ ഒരിക്കല്‍പ്പോലും പരാജയപ്പെടാന്‍ പാടില്ല. അത്തരം ദേശവിരുദ്ധ ശക്തികളെയും കലാപകാരികളെയും പിന്‍തുടര്‍ന്ന്‌ അവരെ അമര്‍ച്ച ചെയ്യാന്‍ ഇപ്പോള്‍ കഴിഞ്ഞതുപോലെ എപ്പോഴും കഴിയണം.
    
</TEXT>
</DOC>