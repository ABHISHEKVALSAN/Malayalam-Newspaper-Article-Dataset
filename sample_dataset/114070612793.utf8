<DOC>
<DOCNO>114070612793.utf8</DOCNO>
<TEXT>


           കൊച്ചിയിലെ നക്ഷത്ര ഹോട്ടലില്‍ നിശാപ്പാര്‍ട്ടിക്കിടെ  റെയ്ഡ്    

Sunday 6 July 2014 10:56 pm IST

കൊച്ചി: നഗരത്തിലെ പഞ്ചനക്ഷത്ര ഹോട്ടലിലെ നിശാപ്പാര്‍ട്ടിക്കിടയില്‍ പോലീസ് റെയ്ഡ്.  ശനിയാഴ്ച രാത്രി 11മണിയോടെ കടവന്ത്ര എളംകുളം ഡ്രീം  ഹോട്ടലില്‍ നടന്ന മിന്നല്‍ പരിശോധനയില്‍ പാര്‍ട്ടി നടന്ന സ്ഥലത്തു നിന്നും ഏഴുഗ്രാം കഞ്ചാവ് പോലീസ് പിടിച്ചെടുത്തു. തുടര്‍ന്ന് കടവന്ത്ര പോലീസ് കേസ് രജിസ്റ്റര്‍ ചെയ്തു. ഡിസിപിയുടെ നേതൃത്വത്തില്‍ അന്‍പതോളം പോലീസുകാരടങ്ങിയ സംഘമാണ് ഹോട്ടലില്‍ റെയ്ഡ് നടത്തിയത്.  
നക്ഷത്ര ഹോട്ടലില്‍ രാത്രികാലങ്ങളില്‍ നടക്കുന്ന പാര്‍ട്ടികളില്‍ വന്‍ തോതില്‍ ലഹരിമരുന്നുപയോഗവും വില്‍പ്പനയും നടക്കുന്നുവെന്ന വിവരത്തിന്റെ അടിസ്ഥാനത്തിലായിരുന്നു പോലീസ് റെയ്ഡ്. എല്ലാ വെള്ളി, ശനിയാഴ്ചകളില്‍ രാത്രി നടക്കുന്ന പരിപാടിയില്‍ വിദേശികളും സ്വദേശികളും അടക്കം ധാരാളം പേര്‍ പങ്കെടുത്തിരുന്നു. സിനിമാ തിരക്കഥയെ വെല്ലുന്ന തരത്തിലായിരുന്നു ഷാഡോ എസ്‌ഐ അനന്തലാലിന്റെ സംഘം ഡാന്‍സ് പാര്‍ട്ടിയില്‍ കടന്നു കൂടിയത്. ബുള്‍ഗാന്‍ താടിയും, ടീഷര്‍ട്ടും, കൂളിംഗ് ഗ്ലാസും ധരിച്ച്  അടിച്ചുപൊളി സ്റ്റൈലില്‍ വേഷം മാറിയാണ് സംഘം എത്തിയത്.  റെയ്ഡിന്റെ സംവിധായിക ഡിസിപി ആര്‍.നിശാന്തിനി പുറത്ത് വന്‍ പോലീസ് സംഘത്തോടൊപ്പം നിലയുറപ്പിച്ചു. പാര്‍ട്ടിയില്‍ ലഹരി മരുന്നുപയോഗം തകൃതിയായി നടക്കുന്നുണ്ടെന്ന് ഉറപ്പുവരുത്തിയ ഡിസിപി 50ഓളം പോലീസുകരുമായി ഹോട്ടലിലേക്ക് ഇരച്ചു കയറുകയായിരുന്നു.  തുടര്‍ന്ന് പാര്‍ട്ടിയില്‍ പങ്കെടുത്തിരുന്നവരെയും ജീവനക്കാരെയും വിശദമായി പരിശോധിച്ച് ഇവര്‍ മയക്കുമരുന്ന് ഉപയോഗിച്ചിരുന്നു എന്ന് ഉറപ്പാക്കി. മയക്കുമരുന്നു പോലെ തോന്നിക്കുന്ന വസ്തു കൈവശം വച്ചിരുന്ന ഇറാന്‍ സ്വദേശിയേയും പോലീസ് കസ്റ്റഡിയിലെടുത്തു ചോദ്യം ചെയ്തു.  എന്നാല്‍ കൈവശം കണ്ടത് ചൂര്‍ക്ക പോലുള്ള ഒരുതരം പുകയില ഉത്പന്നമാണെന്നും പരിശോധനയില്‍ വ്യക്തമായതോടെ ഇയാളെ നിരുപാധികം വിട്ടയക്കുകയായിരുന്നു.  പാര്‍ട്ടിയില്‍ പങ്കെടുത്ത പെണ്‍കുട്ടികള്‍ ഹോട്ടലില്‍ വച്ചു നടന്ന പരിശോധനക്കിടെ പ്രായം തെളിയിക്കുന്ന രേഖകള്‍ പോലീസിനു കൈമാറി.  ഇതു സംബന്ധിച്ച് വിശദമായ അന്വേഷിക്കുമെന്നും പോലീസ് അറിയിച്ചു. അബ്കാരി ലൈസന്‍സ് നിബന്ധനകള്‍ക്ക് വിധേയമായി മാത്രം ബാര്‍ പ്രവര്‍ത്തിപ്പിക്കണമെന്നും മാനസിക വിഭ്രാന്തി ഉണ്ടാക്കുന്ന തരത്തിലുള്ള മയക്കുമരുന്ന് ഹോട്ടലില്‍ ഉപയോഗിക്കുന്നത് കര്‍ശനമായി തടയണമെന്നും പോലീസ് ഹോട്ടല്‍ അധികൃതരോട് നിര്‍ദ്ദേശിച്ചു.  അല്ലാത്ത പക്ഷം ഹോട്ടല്‍ ഉടമകള്‍ ഉള്‍പ്പെടെ നടത്തിപ്പുകാരുടെ പേരില്‍ കര്‍ശന നടപടി എടുക്കുന്നു കാണിച്ച് ഹോട്ടല്‍ അധികൃതര്‍ക്ക് പോലീസ് നോട്ടീസ് നല്‍കി. കൊച്ചി സിറ്റി പോലീസ് കമ്മീഷണര്‍ കെ.ജി.ജയിംസിന്റെ നിര്‍ദ്ദേശാനുസരണം നടന്ന റെയ്ഡില്‍ ആര്‍.നിശാന്തിനിയെയും എസ്‌ഐ അനന്തലാലിനെയും കൂടാതെ അസി. പോലീസ് കമ്മീഷണര്‍ റെക്‌സ് ബോബി അറാവിന്‍, എസിപി ഷംസു, ലത്തീഫ്, ഗോപകുമാര്‍, സജീവന്‍ എന്നീ എസ്‌ഐമാരും വനിതാ പോലീസും പങ്കെടുത്തു. ഇത്തരത്തില്‍ നഗരത്തില്‍ ഏതെങ്കിലും ഹോട്ടലുകളില്‍ മയക്കുമരുന്നു ലോബികള്‍ പ്രവര്‍ത്തിക്കുന്നുണ്ടെങ്കില്‍ അവര്‍ക്കെതിരെ ശക്തമായ നടപടി സ്വീകരിക്കുമെന്ന് കമ്മീഷണര്‍ കെ.ജി.ജയിംസ് അറിയിച്ചു.
    
</TEXT>
</DOC>