<DOC>
<DOCNO>114010264947.utf8</DOCNO>
<TEXT>


           പൊതുതാല്‍പര്യ ഹര്‍ജികളുടെ മാതാവ് കപില അന്തരിച്ചു    

Thursday 2 January 2014 12:03 pm IST

ന്യൂദല്‍ഹി: പൊതു താല്‍പര്യ ഹര്‍ജികളുടെ മാതാവ് എന്നറിയപ്പെടുന്ന സുപ്രീം കോടതിയിലെ പ്രമുഖ അഭിഭാഷക പുഷ്പ കപില ഹിന്‍ഗൊറാനി(86) അന്തരിച്ചു. സാധാരണക്കാരായ ജനങ്ങള്‍ക്ക് അവകാശങ്ങള്‍ നേടികൊടുക്കാനായി പൊതു താല്‍പര്യ ഹര്‍ജികള്‍  സുപ്രീംകോടതിയില്‍ സമര്‍പ്പിച്ചു കൊണ്ടായിരുന്നു കപില പ്രശസ്തയായത്.

പൊതുതാല്‍പര്യ ഹര്‍ജികള്‍ ഇന്ത്യയില്‍ ആദ്യമായി നല്‍കിയതും കപിലയാണ്. ശിക്ഷാകാലാവധിക്ക് ശേഷവും ജയിലില്‍ കഴിയേണ്ടി വന്ന തടവുകാരെ മോചിപ്പിക്കുന്നതിനായിട്ടാണ് കപില ആദ്യം പൊതു താല്‍പര്യ ഹര്‍ജി സമര്‍പ്പിക്കുന്നത്. വിചാരണ നേരിട്ടു കൊണ്ടിരുന്ന 4000 തടവുകാരെയാണ് പ്രശസ്തമായ ആ പൊതു താല്‍പര്യ ഹര്‍ജിയിലൂടെ കപിലയ്ക്ക് മോചിപ്പിക്കാന്‍ കഴിഞ്ഞത്. സാധാരണക്കാര്‍ക്ക് സൗജന്യ നിയമസഹായത്തിനുള്ള നിര്‍ദ്ദേശം സുപ്രീംകോടതി നല്‍കിത്തുടങ്ങിയത് കപിലയുടെ ഹര്‍ജികളിലൂടെയായിരുന്നു.

കപിലയുടെ ഈ ഹര്‍ജികളിലൂടെ തന്നെയായിരുന്നു ഭരണഘടനയുടെ ആര്‍ട്ടിക്കിള്‍ 21 പ്രകാരം ജീവിക്കാനുള്ള അവകാശത്തിന് വേണ്ടി സുപ്രീംകോടതി സമഗ്രമായ നിര്‍ദ്ദേശങ്ങള്‍ നല്‍കിയത്. പ്രശസ്തമായ ഹുസൈന്റെ കാട്ടൂണ്‍ കേസില്‍ കപിലയുടെ വാദങ്ങളാണ് കോടതിച്ചെലവുകള്‍ വഹിക്കാന്‍ കഴിയാത്തവര്‍ക്കും സുപ്രീംകോടതിയില്‍ തങ്ങളുടെ അവകാശങ്ങള്‍ക്ക് വേണ്ടി പോരാടാന്‍ കഴിയുമെന്ന പ്രതീക്ഷയും ആത്മവിശ്വാസവും നല്‍കിയത്.

പ്രശസ്തമായ കാര്‍ഡിഫ് യൂണിവേഴ്‌സിറ്റിയില്‍ നിന്ന് നിയമബിരുദം പാസായ ശേഷമാണ് കപില ഇന്ത്യയില്‍ പ്രാക്ടീസ് തുടങ്ങിയത്. ഇവരുടെ മക്കളായ അമന്‍, പ്രിയ, സ്വേത എന്നിവര്‍ സുപ്രീംകോടതിയിലെ പ്രമുഖ അഭിഭാഷകരാണ്.
    
</TEXT>
</DOC>