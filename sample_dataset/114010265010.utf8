<DOC>
<DOCNO>114010265010.utf8</DOCNO>
<TEXT>


           രക്ഷിക്കാമെന്നേറ്റ യുഡി‌എഫ് ഉന്നതന്റെ പേര് വെളിപ്പെടുത്തും : സരിത    

Thursday 2 January 2014 4:50 pm IST

തിരുവനന്തപുരം: സോളാര്‍ തട്ടിപ്പ് കേസില്‍ നിന്ന് തന്നെ രക്ഷിക്കാമെന്ന് ഏറ്റിരുന്ന യുഡിഎഫിലെ ഉന്നതന്റെ പേര് സമയമാകുമ്പോള്‍ വെളിപ്പെടുത്തുമെന്ന് സോളാര്‍ തട്ടിപ്പുകേസ് പ്രതി സരിത. എസ്. നായര്‍. ഭീഷണിപ്പെടുത്താനല്ല ഇത് പറയുന്നത്; മറിച്ച് മടുത്തിട്ടാണെന്നും സരിത പറഞ്ഞു. 

തിരുവനന്തപുരം സിജെഎം കോടതിയില്‍ ഹാജരാക്കിയ ശേഷം അട്ടകുളങ്ങര ജയിലിലേക്കു കൊണ്ടുപോകുമ്പോഴാണ് സരിത ഇക്കാര്യം മാധ്യമങ്ങളോട് പറഞ്ഞത്. യുഡിഎഫിലെ ഒരു ഉന്നതന്റെ സമ്മര്‍ദ്ദപ്രകാരമാണ് സരിത പല കാര്യങ്ങളും വെളിപ്പെടുത്താത്തതെന്നും ഇക്കാര്യം പുറത്തുപറഞ്ഞാല്‍ യുഡിഎഫിലെ നാലോളം മന്ത്രിമാര്‍ രാജിവയ്‌ക്കേണ്ടി വരുമെന്നും സരിതയുടെ അമ്മ കഴിഞ്ഞ ദിവസം വെളിപ്പെടുത്തിയിരുന്നു. ഇതു സംബന്ധിച്ച മാധ്യമപ്രവര്‍ത്തകരുടെ ചോദ്യത്തോട് പ്രതികരിക്കുകയായിരുന്നു സരിത.

 യുഡിഎഫിലെ ഒരു ഉന്നതന്‍ ഇടപെട്ടതുകൊണ്ടാണ് മജിസ്‌ട്രേറ്റിനോട് സത്യം പറയാതിരുന്നത്. മന്ത്രിസഭയെ താഴെയിടരുതെന്ന് അദ്ദേഹം പറഞ്ഞു. കേസില്‍ നിന്ന് രക്ഷിക്കുമെന്നായിരുന്നു വാഗ്ദാനം. യുഡിഎഫ് വഞ്ചിക്കുകയായിരുന്നുവെന്ന് ഇപ്പോള്‍ സംശയിക്കുന്നുവെന്നും അമ്മ പറഞ്ഞു.

സരിതയെ ജയിലില്‍ തന്നെ കിടത്താന്‍ ശ്രമം നടക്കുകയാണ്. ഇനിയും ജയിലില്‍ നിന്ന് മോചിപ്പിച്ചില്ലെങ്കില്‍ സത്യം പുറത്തുപറയുമെന്നും സരിതയുടെ അമ്മ വെളിപ്പെടുത്തി. സോളാര്‍ തട്ടിപ്പ് കേസില്‍ സരിത ദിവസങ്ങള്‍ക്കുള്ളില്‍ ജയില്‍ മോചിതയാകുമെന്ന റിപ്പോര്‍ട്ടുകള്‍ പുറത്തുവന്നിരുന്നു. രണ്ടു കേസുകളില്‍ കൂടി മാത്രമേ സരിതയ്ക്ക് ഇനി ജാമ്യം ലഭിക്കാനുള്ളൂ.

    
</TEXT>
</DOC>