<DOC>
<DOCNO>114051600124.utf8</DOCNO>
<TEXT>


           കെട്ടഴിഞ്ഞ കുറ്റിച്ചൂലുപോലെ ആപ്പ്‌    

Friday 16 May 2014 7:59 pm IST

        ഇന്ത്യാ മഹാരാജ്യത്തെ തുടച്ചുവൃത്തിയാക്കുമെന്ന വീരവാദവുമായി അവതരിച്ച ആം ആദ്മി പാര്‍ട്ടി കെട്ടഴിഞ്ഞ കുറ്റിച്ചൂലുപോലെയായി. പാര്‍ട്ടിയുടെ ദേശീയ അധ്യക്ഷനായ അരവിന്ദ്‌ കേജ്‌രിവാള്‍ അടക്കമുളളവര്‍ തോറ്റു തുന്നംപാടി. മത്സരിച്ച സീറ്റുകളില്‍ പഞ്ചാബിലെ സംക്രൂരില്‍ മാത്രം പാര്‍ട്ടിയുടെ ഒരു സ്ഥാനാര്‍ത്ഥി ജയിച്ചു. ഒരു ലക്ഷത്തിലധികം വോട്ടുകളുടെ ഭൂരിപക്ഷത്തിലാണ്‌ ജയിച്ചത്‌. 
അഴിമതിക്കെതിരെ കുരിശുയുദ്ധം പ്രഖ്യാപിച്ച്‌ അധികാരം പിടിച്ചെടുക്കുവാന്‍ രംഗത്തിറങ്ങിയ കേജ്‌രിവാളും സംഘവും ഒടുവില്‍ ധൂര്‍ത്തിന്റെ പര്യായമായി മാറിയതോടെയാണ്‌ പതനം ആരംഭിച്ചത്‌. പ്രമുഖ രാഷ്ട്രീയപാര്‍ട്ടികളെയെല്ലാം അമ്പരപ്പിച്ചുകൊണ്ട്‌ രാജ്യതലസ്ഥാനത്ത്‌ അധികാരത്തിലേറിയ ആപ്പിന്‌ മറ്റ്‌ എല്ലാ മണ്ഡലങ്ങളിലും കനത്ത തിരിച്ചടിയാണ്‌ നേരിടേണ്ടി വന്നത്‌. ദല്‍ഹി നിയമസഭാ തെരഞ്ഞടുപ്പില്‍ 28 മണ്ഡലങ്ങളില്‍ വിജയിച്ച്‌ അധികാരത്തിലേറി ഒന്നര മാസത്തിനുള്ളില്‍ രാജിവെച്ചത്‌ ഏറ്റവും വലിയ തെറ്റായിപ്പോയെന്ന്‌ കേജ്രിവാള്‍ പറഞ്ഞിരുന്നു. വടംവലിയും ഉള്‍പ്പാര്‍ട്ടി പോരും രൂക്ഷമായതോടെ ദല്‍ഹി ഭരണം ഉപേക്ഷിച്ച കേജ്‌രിവാള്‍ നടത്തിയ ലോക്സഭാ പരീക്ഷണവും ഇതോടെ പാളിയിരിക്കയാണ്‌. ജനങ്ങളെ ഒന്നിച്ചുനിര്‍ത്തുന്നതില്‍ ദയനീയമായി പരാജയപ്പെട്ട കേജ്‌രിവാളിനെ സ്വന്തം പാര്‍ട്ടി പ്രവര്‍ത്തകര്‍ പോലും തെരുവിലിട്ട്‌ തലങ്ങും വിലങ്ങും തല്ലുന്ന കാഴ്ചക്കും രാജ്യം സാക്ഷ്യം വഹിക്കേണ്ടിവന്നു. വിശാലമായ ഇന്ത്യന്‍ രാഷ്ട്രീയഗോദയിലേക്കിറങ്ങാന്‍ തനിക്ക്‌ സമയമായിട്ടില്ലെന്ന്‌ ഒരിക്കല്‍ക്കൂടി കേജ്‌രിവാള്‍ സ്വയം തെളിയിച്ചിരിക്കയാണ്‌.
മഹത്തായ ആശയങ്ങളും വലിയ സംഭവവുമായി രാജ്യത്തിന്റെ രാഷ്ട്രീയ ഭൂപടത്തില്‍ അതിവേഗം ഇടംപിടിച്ച ആം ആദ്മി പാര്‍ട്ടി ഒന്നുമല്ലാതായിരിക്കുന്നു. വാരാണസിയിലെ ജനങ്ങള്‍ സത്യത്തിനാണ്‌ വോട്ടു ചെയ്തതെന്ന്‌ കേജ്‌രിവാള്‍ പറഞ്ഞതും സത്യമായിരിക്കുന്നു. ന്യൂദല്‍ഹി ഹനുമാന്‍ റോഡിലെ ആപ്പ്‌ ആസ്ഥാനം ശ്മശാനമൂകതയിലുമായി. വലിയ കെട്ടുറപ്പ്‌ അവകാശപ്പെട്ട്‌ ജനങ്ങളെ കബളിപ്പിച്ച ആം ആദ്മി പാര്‍ട്ടി ഒടുവില്‍ കെട്ടഴിഞ്ഞ്‌ ഛിന്നഭിന്നമായ ചൂലുപോലെയായി.
രാജേഷ്‌ പട്ടിമറ്റം
    
</TEXT>
</DOC>