<DOC>
<DOCNO>114052502772.utf8</DOCNO>
<TEXT>


           മീന്‍ പിടിക്കാനായി വീശിയ വലയില്‍ കുടുങ്ങിയത് ബൈക്ക്    

Sunday 25 May 2014 11:56 am IST

തൃശ്ശൂര്‍‍: മീന്‍ പിടിക്കാനായി വീശിയ വലയില്‍ മീനിനു പകരം കുടുങ്ങിയത് ഒരു ബൈക്ക്. തൃപ്രയാര്‍ കണ്ടശാംകടവ് പാലത്തിന്റെ തെക്കേഭാഗത്ത് ചന്തകടവിനു കിഴക്ക് ഉള്‍നാടന്‍ മത്സ്യത്തൊഴിലാളികളായ ബൈജു, ലെനീഷ്, സോമന്‍ എന്നിവര്‍ കനോലി കനാലില്‍ വീശിയ വലയിലാണ് ബൈക്ക് കുടുങ്ങിയത്. 

നീലനിറമുള്ള പാഷന്‍ പ്ലസ് ബൈക്കാണ് വലയില്‍ കുടുങ്ങിയത്. ഇതിന്റെ മുന്‍വശത്തെ നമ്പര്‍ ചുരണ്ടിമാറ്റിയ നിലയിലാണ്. പിന്‍വശത്തെ നമ്പര്‍ പ്ലേറ്റില്‍ കെഎല്‍ 8 എസി 4663 എന്ന് എഴുതിയിട്ടുണ്ട്. ഇതും മാഞ്ഞു പോകുന്ന അവസ്ഥയിലാണ്. അന്തിക്കാട് പോലീസിന്റെ പ്രാഥമിക പരിശോധനയില്‍ സ്‌റ്റേഷന്‍ പരിധിയില്‍ നിന്ന് ബൈക്കുകള്‍ പോയതായി പരാതികളില്ലെന്ന് പറയുന്നു. 

ആരുടെ ബൈക്ക് ആണ് ഇതെന്ന് കണ്ടത്താനുള്ള ശ്രമത്തിലാണ് പോലീസ്. ഇതിന്റെ ഭാഗമായി വലപ്പാട് പോലീസ് പരിധിയില്‍ ഇത്തരം പരാതിയുണ്ടോയെന്ന് പരിശോധിച്ച് വരികയാണ്. ബൈക്ക് കുടുങ്ങിയതു മൂലം 5000 രൂപയുടെ വലയും കയറും കേടായതായി തൊഴിലാളികള്‍ പറഞ്ഞു. 
    
</TEXT>
</DOC>