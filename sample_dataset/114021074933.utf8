<DOC>
<DOCNO>114021074933.utf8</DOCNO>
<TEXT>


           എ-ഐ ഗ്രൂപ്പുകള്‍ക്ക്‌ തിരിച്ചടി; വി.എം. സുധീരന്‍ കെപിസിസി പ്രസിഡന്റ്‌    

Monday 10 February 2014 10:14 pm IST

ന്യൂദല്‍ഹി: കേരളത്തിലെ എ-ഐ ഗ്രൂപ്പ്‌ താല്‍പ്പര്യങ്ങള്‍ക്ക്‌ വിരുദ്ധമായി വി.എം. സുധീരനെ കെപിസിസി പ്രസിഡന്റായി കോണ്‍ഗ്രസ്‌ ഹൈക്കമാന്റ്‌ നിയോഗിച്ചു. വി.ഡി. സതീശനെ പാര്‍ട്ടി വൈസ്‌ പ്രസിഡന്റായും പ്രഖ്യാപിച്ചിട്ടുണ്ട്‌. സംഘടനാ കാര്യങ്ങളുടെ ചുമതലയുള്ള എഐസിസി ജനറല്‍ സെക്രട്ടറി ജനാര്‍ദ്ദന്‍ ദ്വിവേദി പുറത്തിറക്കിയ പ്രസ്താവനയില്‍ കേരളത്തിലെ നിലവിലെ ഭാരവാഹികള്‍ക്ക്‌ മാറ്റമില്ലെന്ന്‌ വ്യക്തമാക്കി. 
സുധീരനെ കോണ്‍ഗ്രസ്‌ സംസ്ഥാന അദ്ധ്യക്ഷനായി പ്രഖ്യാപിച്ചത്‌ പാര്‍ട്ടിയിലെ ഇരു ഗ്രൂപ്പുകള്‍ക്കും ശക്തമായ താക്കീതാണ്‌. ഉമ്മന്‍ചാണ്ടിയുടേയും രമേശ്‌ ചെന്നിത്തലയുടേയും എതിര്‍പ്പ്‌ അവഗണിച്ചാണ്‌ സുധീരനെ പാര്‍ട്ടിയുടെ തലപ്പത്തേക്ക്‌ കൊണ്ടുവരുന്നത്‌. സ്പീക്കര്‍ ജി. കാര്‍ത്തികേയനെ പ്രസിഡന്റാക്കണമെന്നായിരുന്നു ഇരുഗ്രൂപ്പുകളും കോണ്‍ഗ്രസ്‌ നേതൃത്വത്തോട്‌ ആവശ്യപ്പെട്ടത്‌. 
മുഖ്യമന്ത്രി ഉമ്മന്‍ചാണ്ടിയോടുള്ള കോണ്‍ഗ്രസ്‌ ഹൈക്കമാന്റിന്റെ അതൃപ്തി മറനീക്കി പുറത്തുവരുന്നു എന്നതാണ്‌ പുതിയ ഭാരവാഹിപ്രഖ്യാപനങ്ങളോടെ വ്യക്തമാകുന്നത്‌. കേരളത്തിലെ പാര്‍ട്ടിയില്‍ വലിയ ഇടപെടലുകള്‍ക്ക്‌ വൈസ്പ്രസിഡന്റ്‌ രാഹുല്‍ ഗാന്ധി തയ്യാറാകുന്നതിന്റെ സൂചനകള്‍ കൂടിയാണ്‌ ഇത്‌. 
സര്‍ക്കാരിന്റെ നിലപാടില്‍ നിന്നും വത്യസ്തമായി മുന്നോട്ടു പോകുന്ന സുധീരനുമായി ഏതുതരത്തില്‍ യോജിക്കാനാകുമെന്ന സംശയമാണ്‌ കേരളത്തിലെ ഗ്രൂപ്പ്‌ നേതാക്കള്‍ക്കുള്ളത്‌. എങ്കിലും ഹൈക്കമാന്റിന്റെ പൂര്‍ണ്ണ പിന്തുണയോടെ ചുമതലയേല്‍ക്കുന്ന ഇരുവരുടെയും തീരുമാനങ്ങള്‍ക്ക്‌ തല്‍ക്കാലം പിന്തുണ നല്‍കുക മാത്രമാണ്‌ മറ്റു നേതാക്കള്‍ക്ക്‌ മുന്നിലുള്ള മാര്‍ഗ്ഗം.
മമതാ ബാനര്‍ജിയുമായി കടുത്ത എതിര്‍പ്പ്‌ പ്രകടിപ്പിക്കുന്ന നേതാവായ അധീര്‍ രഞ്ജന്‍ ചൗധരിയെ പശ്ചിമ ബംഗാള്‍ പിസിസി പ്രസിഡന്റായും അശോക്‌ തന്‍വാറിനെ ഹരിയാന പിസിസി അദ്ധ്യക്ഷനായും ഇതോടൊപ്പം പ്രഖ്യാപിച്ചിട്ടുണ്ട്‌. 
സ്വന്തം ലേഖകന്‍

</TEXT>
</DOC>