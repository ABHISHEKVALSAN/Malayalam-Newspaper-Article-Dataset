<DOC>
<DOCNO>114020573380.utf8</DOCNO>
<TEXT>


           ജയലളിതയുടെ പ്രിയങ്കരനായ ജ്യോത്സ്യന്‍ നികുതി വകുപ്പിന്റെ വലയില്‍    

Wednesday 5 February 2014 1:15 pm IST

തിരുവനന്തപുരം: എ.ഡി.എം.കെ നേതാവ് ജെ.ജയലളിതയുടെ പ്രിയങ്കരനായ ജ്യോതിഷ പണ്ഡിതന്‍ ജ്യോത്സ്യന്‍ പരപ്പനങ്ങാടി ഉണ്ണികൃഷ്ണ പണിക്കര്‍ ആദായനികുതി വകുപ്പിന്റെ വലയില്‍.

2001ല്‍ ക്രിമിനല്‍ കേസുകളുണ്ടായിരുന്ന സാഹചര്യത്തില്‍ കൂടി തമിഴ്‌നാട് മുഖ്യമന്ത്രിയാകുമെന്ന ജോത്സ്യന്റെ പ്രവചനം ഫലിച്ചതിനെ തുടര്‍ന്ന് ജയലളിത പത്ത് ലക്ഷം രൂപ അദ്ദേഹത്തിന് നല്‍കിയിരുന്നു. ഇതില്‍ നിന്ന് മൂന്ന് ലക്ഷം രൂപ ആദായ നികുതിയായി പണിക്കര്‍ അടയ്ക്കണം എന്നാണ് ആദായനികുതി വകുപ്പ് ആവശ്യപ്പെട്ടിരിക്കുന്നത്. പണിക്കര്‍ക്ക് ഇതുമായി ബന്ധപ്പെട്ട് ആദായനികുതി വകുപ്പ നോട്ടീസ് നല്‍കി.

എന്നാല്‍ നികുതി പണിക്കര്‍ അടച്ചിരുന്നില്ല. ബിസിനസിലൂടെയല്ലാതെ പാരിതോഷികമായതിനാല്‍ നികുതി ഒടുക്കാനാവില്ലെന്നുമായിരുന്നു പണിക്കരുടെ നിലപാട്. 2002-03 വര്‍ഷത്തില്‍ തനിക്ക് 2.67 ലക്ഷം രൂപയുടെ സ്വത്ത് ഉണ്ടെന്നാണ്  പണിക്കര്‍ ആദായനികുതി വകുപ്പിന് സമര്‍പ്പിച്ച റിട്ടേണില്‍ പറഞ്ഞിരുന്നത്. അതില്‍ 1.89 ലക്ഷം രൂപ ജ്യോതിഷത്തില്‍ നിന്നുള്ള വരുമാനമാണെന്നും ചൂണ്ടിക്കാട്ടിയിരുന്നു. ഇതു കൂടാതെ 10 ലക്ഷം രൂപ ചില വ്യക്തികളില്‍ നിന്ന് സമ്മാനമായി ലഭിച്ചുവെന്നും ഈ തുകയെ ആദായനികുതിയില്‍ നിന്ന് ഒഴിവാക്കണമെന്നും ആവശ്യപ്പെട്ടു.

തുക നല്‍കിയവരുടെ പേരുവിവരങ്ങളും ഹാജരാക്കി. എന്നാല്‍ പണിക്കരുടെ ഈ നിലപാട് അംഗീകരിക്കാന്‍ ആദായനികുതി വകുപ്പ് ട്രൈബ്യൂണല്‍ തയ്യാറായില്ല. മൂന്നു ലക്ഷം രൂപ നികുതി ഇനത്തില്‍ അടയ്ക്കാന്‍ അവര്‍ നിര്‍ദ്ദേശിച്ചു. ഇതിനെതിരെ ഉണ്ണികൃഷ്ണ പണിക്കര്‍ ഹൈക്കോടതിയെ സമീപിച്ചു. എന്നാല്‍ കഴിഞ്ഞ മാസം ഹര്‍ജി തള്ളിയ കോടതി നികുതി അടയ്ക്കാന്‍ ഉത്തരവിട്ടു.

പൂജകളും പ്രവചനങ്ങളും മറ്റും ജ്യോതിഷിയുടെ ജോലിയുടെ ഭാഗമാണെന്ന് ചൂണ്ടിക്കാട്ടിയായിരുന്നു കോടതി പണിക്കരുടെ നിലപാട് തള്ളിയത്. ജയലളിതയ്ക്ക് ഏറ്റവും വിശ്വസ്തനായ ജ്യോതിഷ പണ്ഡിതനാണ് ഉണ്ണികൃഷ്ണ പണിക്കര്‍. തിരഞ്ഞെടുപ്പില്‍ വിജയം നേടിയ ശേഷം പണിക്കരുടെ നിര്‍ദ്ദേശപ്രകാരമാണ് ജയലളിത ഗുരുവായൂര്‍ ക്ഷേത്രത്തില്‍ ആനയെ നടയ്ക്കിരുത്തിയതും.

2002ല്‍ പണിക്കരെ ചെന്നൈ ആസ്ഥാനമായുള്ള സ്വാതിതിരുനാള്‍ കലാകേന്ദ്രം ജ്യോതിഷ പുരസ്‌കാര്‍ പദവി നല്‍കി ആദരിച്ചിരുന്നു. ജയലളിത എന്ന പേര് ഇംഗ്ലീഷില്‍ എഴുതുമ്പോള്‍ അവസാനം ഒരു എ അധികമായി (ഖമ്യമഹമഹശവേമമ) ചേര്‍ക്കാന്‍ നിര്‍ദ്ദേശിച്ചതും പണിക്കരാണ്.
    
</TEXT>
</DOC>