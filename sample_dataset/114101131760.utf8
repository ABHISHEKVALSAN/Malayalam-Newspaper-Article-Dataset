<DOC>
<DOCNO>114101131760.utf8</DOCNO>
<TEXT>


           കെ.എം മാണിയെ ആരും രാഷ്ട്രീയം പഠിപ്പിക്കേണ്ട    

Saturday 11 October 2014 3:12 pm IST

        കോട്ടയം: കേരള കോണ്‍ഗ്രസിനും കെ.എം മാണിക്കുമെതിരെ കോണ്‍ഗ്രസ് മുഖപത്രം വീക്ഷണത്തില്‍ വന്ന ലേഖനത്തിനു മറുപടിയുമായി കേരള കോണ്‍ഗ്രസ് മുഖപത്രം ‘പ്രതിച്ഛായ’ രംഗത്ത്. കെ.എം മാണിയെ ആരും രാഷ്ട്രീയം പഠിപ്പിക്കേണ്ടെന്ന് ലേഖനത്തില്‍ പറയുന്നു.

ഏതു മുന്നണിയില്‍ തുടരണമെന്ന് പാര്‍ട്ടി തീരുമാനിക്കും. ഇതിന് ആരുടെയും ഉപദേശം വേണ്ടെന്നും വേണ്ട സമയത്ത് യുക്തിസഹമായി തീരുമാനമെടുക്കുമെന്നും ലേഖനത്തില്‍ വ്യക്തമാക്കുന്നു. മറ്റേതെങ്കിലും പാര്‍ട്ടിയോട്‌ ചേര്‍ന്നാല്‍ കേരള കോണ്‍ഗ്രസ്‌ തകര്‍ന്നു പോകുമെന്ന വാദം പുച്ഛത്തോടെ തള്ളിക്കളയുന്നു. കോണ്‍ഗ്രസ് മുഖപത്രത്തിലെ ലേഖകന്റെ ഇംഗിതം അനുസരിച്ചല്ല കേരളാ കോണ്‍ഗ്രസിന്റെ ഭാവി പരിപാടികള്‍ തീരുമാനിക്കുന്നത്.

ഏത് മുന്നണിയില്‍ തുടരണമെന്നും വിട്ടുപോവണമെന്നും പാര്‍ട്ടി തീരുമാനിക്കും. ഏതെങ്കിലും കാര്യത്തില്‍ തീരുമാനമെടുക്കുമ്പോള്‍ മാണി നാണം കുണുങ്ങി മാറി നിന്നതായി ചരിത്രമില്ലെന്നും ലേഖനത്തില്‍ വ്യക്തമാക്കുന്നു. വെള്ളിയാഴ്ചയാണ് മാണിയെയും കേരള കോണ്‍ഗ്രസിനെയും വിമര്‍ശിച്ച് അമ്പതാമാണ്ടില്‍ നാണം കുണുങ്ങരുത് എന്ന തലക്കെട്ടോടെ വീക്ഷണത്തില്‍ ലേഖനം പ്രസിദ്ധീകരിച്ചത്.

ഭരണപങ്കാളിത്തം ലക്ഷ്യം കൊണ്ടാണ് കേരള കോണ്‍ഗ്രസ് ഉദയം കൊണ്ടതെന്നും എഴുപതുകളുടെ അവസാനത്തില്‍ തുടങ്ങിയ കോണ്‍ഗ്രസ് ബന്ധം മൂലമാണ് പാര്‍ട്ടി ഇന്നു നിലനില്‍ക്കുന്നതെന്നും ലേഖനത്തില്‍ പറഞ്ഞിരുന്നു. കമ്മ്യൂണിസ്റ്റ് വിരുദ്ധ മനോഭാവം ഊട്ടിയുറപ്പിക്കേണ്ട കേരള കോണ്‍ഗ്രസ് കമ്മ്യൂണിസ്റ്റ് പാര്‍ട്ടിയിലേക്ക് ക്ഷണിക്കുന്ന തോമസ് ഐസക്കിനെ പോലുള്ളവരുടെ മുന്നില്‍ നാണം കുണുങ്ങിയ പെണ്ണാണെന്നും പക്വതയുടെയും കരുത്തിന്റെയും പ്രായത്തില്‍ അതല്ല വേണ്ടതെന്നും പറഞ്ഞാണ് ലേഖനം അവസാനിപ്പിക്കുന്നത്.
    
</TEXT>
</DOC>