<DOC>
<DOCNO>114022679095.utf8</DOCNO>
<TEXT>


           മുങ്ങിക്കപ്പലായ ഐഎന്‍എസ് സിന്ദുരത്‌നയില്‍ പുക; നാവികരെ രക്ഷപ്പെടുത്തി     

Wednesday 26 February 2014 2:11 pm IST

മുംബൈ: നാവികസേനയുടെ മുങ്ങിക്കപ്പലായ ഐഎന്‍എസ് സിന്ദുരത്‌നയില്‍ പുക പടര്‍ന്നത് ആശങ്കയുണ്ടാക്കി.

പുകയെ തുടര്‍ന്ന് അസ്വസ്ഥത അനുഭവപ്പെട്ട കപ്പലിലുണ്ടായിരുന്ന അഞ്ച് നാവികരെ രക്ഷപ്പെടുത്തി ആശുപത്രിയില്‍ പ്രവേശിപ്പിച്ചു.

രണ്ട് പേരെ കാണാതായതായി റിപ്പോര്‍ട്ടുണ്ട്. മുംബൈ തീരത്തിനടുത്ത് വെച്ചാണ് അപകടം. അറ്റകുറ്റപ്പണികള്‍ക്ക് ശേഷം പ്രവര്‍ത്തനക്ഷമത പരിശോധിക്കുന്നതിനായി മുംബൈ തീരത്ത് നിന്നും അമ്പത് കിലോമീറ്ററോളം അകലെ എത്തിച്ചപ്പോഴാണ് കപ്പലില്‍ നിന്നും പുക ഉയരുന്നത് ശ്രദ്ധയില്‍ പെട്ടത്.

പരീക്ഷണഘട്ടത്തിലായതിനാല്‍ കപ്പലില്‍ ആയുധങ്ങളോ വെടിമരുന്നുകളോ ഉണ്ടായിരുന്നില്ല. വെസ്‌റ്റേണ്‍ നേവല്‍ കമാന്‍ഡിലെ സീനിയര്‍ ഉദ്യോഗസ്ഥരും കപ്പലിലുണ്ടായിരുന്നു. പുക ശ്വസിച്ച് ബോധരഹിതരായ നാവികരെ മുംബൈയിലെ നാവികസേന ആശുപത്രിയില്‍ പ്രവേശിപ്പിച്ചു.

നാവിക സേന അപകടം സംബന്ധിച്ച ഔദ്യോഗിക പ്രസ്താവന ഇറക്കിയിട്ടില്ല. എന്നാല്‍ ബാറ്ററി കമ്പാര്‍ട്ട്‌മെന്റില്‍ ഉണ്ടായ ചോര്‍ച്ചയാണ് പുകയ്ക്ക് പിന്നിലെന്ന് സംശയമുണ്ട്.

കഴിഞ്ഞ വര്‍ഷം ആഗസ്റ്റില്‍ നാവിക സേനയുടെ മുങ്ങിക്കപ്പലായ ഐഎന്‍എസ് സിന്ദുരക്ഷകില്‍ സ്‌ഫോടനം ഉണ്ടായി 18 സൈനികര്‍ മരിച്ചിരുന്നു.
    
</TEXT>
</DOC>