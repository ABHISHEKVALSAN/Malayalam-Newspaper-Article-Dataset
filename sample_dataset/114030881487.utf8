<DOC>
<DOCNO>114030881487.utf8</DOCNO>
<TEXT>


           ആര്‍‌എസ്‌പി കടുത്ത നിലപാടില്‍ നിന്നും പിന്മാറണമെന്ന് വി.എസ്    

Saturday 8 March 2014 3:42 pm IST

തിരുവനന്തപുരം: കൊല്ലത്ത് ഒറ്റയ്ക്ക് മത്സരിക്കാനുള്ള നിലപാടില്‍ നിന്നും ആര്‍.എസ്.പി പിന്മാറണമെന്ന് പ്രതിപക്ഷ നേതാവ് വി.എസ് അച്യുതാനന്ദന്‍ ആവശ്യപ്പെട്ടു. പ്രശ്നങ്ങള്‍ ചര്‍ച്ചയിലൂടെ പരിഹരിക്കണമെന്നും അദ്ദേഹം ആര്‍.എസ്.പി നേതാക്കളോട് ഫോണില്‍ ആവശ്യപ്പെട്ടു.   

പ്രശ്നത്തിന്റെ ഗൗരവം മനസിലാക്കി ഇടപെടാന്‍ സിപിഎം ജനറല്‍ സെക്രട്ടറി പ്രകാശ് കാരാട്ടിനോടും വി.എസ് അഭ്യര്‍ത്ഥിച്ചിട്ടുണ്ട്. ആര്‍.എസ്.പി വികാരത്തിന് അടിമപ്പെടരുതെന്ന് സി.പി.എം സംസ്ഥാന സെക്രട്ടറി പിണറായി വിജയനും പറഞ്ഞു. സീറ്റിനെച്ചൊല്ലിയുള്ള അഭിപ്രായവ്യത്യാസങ്ങള്‍ മുന്നണിയുടെ ചട്ടക്കൂടിനുള്ളില്‍ നിന്നുകൊണ്ട് പരിഹരിക്കണം. ആര്‍.എസ്.പി ഇടതുസഖ്യത്തെ ദുര്‍ബലപ്പെടുത്തുന്ന ഒന്നും ചെയ്യില്ലെന്ന് പ്രതീക്ഷിക്കുന്നുവെന്നും പിണറായി വിജയന്‍ പറഞ്ഞു. 

ആര്‍.എസ്.പിയുടെ തീരുമാനം നിര്‍ഭാഗ്യകരമായിപ്പോയെന്ന് സിപിഎം പോളിറ്റ്ബ്യൂറോ അംഗം എസ്.രാമചന്ദ്രന്‍ പിള്ള പറഞ്ഞു. ഇടതുപക്ഷ പാര്‍ട്ടികള്‍ ഒന്നിക്കേണ്ടത് കാലഘട്ടത്തിന്റെ ആവശ്യമാണെന്നും അതിന് ദോഷം വരുന്ന ഒരു നടപടികളും ഉണ്ടാവരുതെന്നും അദ്ദേഹം പറ‌ഞ്ഞു. അതേസമയം മുന്‍‌വിധികളില്ലാതെ ആര്‍.എസ്.പിയുമായി ചര്‍ച്ചയ്ക്ക് തയാറാണെന്ന് കെ.പി.സി.സി അധ്യക്ഷന്‍ വി.എം സുധീരന്‍ പറഞ്ഞു. ഇടതുമുന്നണി വിട്ടുവന്നാല്‍ യു.ഡി.എഫില്‍ എടുക്കുന്ന കാര്യം പരിഗണിക്കുമെന്നും അദ്ദേഹം പറഞ്ഞു. 

ഇടതുമുന്നണി വിട്ടു വന്നാല്‍ ആര്‍.എസ്.പിയെ മുന്നണിയില്‍ എടുക്കുന്ന കാര്യം പരിഗണിക്കുമെന്ന് ആഭ്യന്തര മന്ത്രി രമേശ് ചെന്നിത്തലയും വ്യക്തമാക്കി. സിപി.എം ഒഴികെ ഒരു പാര്‍ട്ടിക്കും ഇടതുമുന്നണിയില്‍ നില്‍ക്കാന്‍ കഴിയാത്ത സ്ഥിതിയാണുള്ളതെന്നും ചെന്നിത്തല കൂട്ടിച്ചേര്‍ത്തു.  നിലവിലെ രാഷ്ട്രീയ സാഹചര്യത്തില്‍ ആര്‍.എസ്.പിക്ക് കൊല്ലം സീറ്റ് നല്‍കാനാവില്ലെന്നാണ് സി.പി.ഐ.എം വ്യക്തമാക്കിയത്. ഇതോടെയാണ് കൊല്ലത്ത് മത്സരിക്കാന്‍ ആര്‍.എസ്.പി തീരുമാനിച്ചത്. സിപി.എം – സിപിഐ നേതാക്കള്‍ തമ്മില്‍ സീറ്റുപങ്കുവെച്ച് സ്ഥാനാര്‍ഥി നിര്‍ണയം നടത്തിയശേഷം എല്‍ഡിഎഫ്. യോഗം ചേരുന്നതിന് എന്തു പ്രസക്തിയെന്നായിരുന്നു ആര്‍എസ്‌പി. നേതാക്കളുടെ ചോദ്യം.
    
</TEXT>
</DOC>