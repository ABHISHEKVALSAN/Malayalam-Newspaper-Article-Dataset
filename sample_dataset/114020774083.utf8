<DOC>
<DOCNO>114020774083.utf8</DOCNO>
<TEXT>


           ജാതിയുടെ പേരില്‍ കലാകാരനെ ഒഴിവാക്കിയത്‌ രാഷ്ട്രീയ ഗൂഢാലോചന-ശശികല ടീച്ചര്‍    

Friday 7 February 2014 10:46 pm IST

ഗുരുവായൂര്‍: ഗുരുവായൂര്‍ ക്ഷേത്രത്തില്‍ പഞ്ചവാദ്യകലാകാരന്‍ കല്ലൂര്‍ ബാബുവിനെ ജാതിയുടെ പേരില്‍ അയിത്തം കല്‍പ്പിച്ച്‌ മേളത്തില്‍ നിന്നും ഒഴിവാക്കിയതിന്‌ പിന്നില്‍ രാഷ്ട്രീയ ഗൂഢാലോചനയാണെന്ന്‌ ഹിന്ദു ഐക്യവേദി സംസ്ഥാന അദ്ധ്യക്ഷ കെ.പി. ശശികല ടീച്ചര്‍ പറഞ്ഞു. അയിത്തത്തിനെതിരെ ഹിന്ദു ഐക്യവേദി ജില്ലാ കമ്മറ്റി സംഘടിപ്പിച്ച ഉപവാസസമരം ഉദ്ഘാടനം ചെയ്ത്‌ സംസാരിക്കുകയായിരുന്നു ടീച്ചര്‍. ദേവസ്വംബോര്‍ഡ്‌ ക്ഷേത്രത്തില്‍ നടമാടുന്ന, ജാതിയുടെ പേരിലുള്ള ഉച്ചനീചത്വങ്ങള്‍ അവസാനിപ്പിക്കണം. വിശ്വാസവും യോഗ്യതയുമുള്ള ഹിന്ദുസമൂഹത്തിലെ എല്ലാവിഭാഗങ്ങള്‍ക്കും ക്ഷേത്രകാര്യങ്ങള്‍ ചെയ്യാന്‍ അവകാശമുണ്ട്‌. കല്ലൂര്‍ ബാബുവിന്‌ അയിത്തത്തിന്റെ പേരില്‍ വിലക്ക്‌ കല്‍പ്പിക്കുവാന്‍ കാരണക്കാരനായ ക്ഷേത്രജീവനക്കാരനെതിരെ ശക്തമായ നടപടി സ്വീകരിക്കണം. സിപിഎമ്മിന്റെ തൊഴിലാളി സംഘടനാ സജീവപ്രവര്‍ത്തകനാണ്‌ ഇയാള്‍, ശശികല ടീച്ചര്‍ പറഞ്ഞു.
ജില്ലാപ്രസിഡന്റ്‌ ബാലന്‍ പണിക്കശേരി അധ്യക്ഷത വഹിച്ചു. സംസ്ഥാന രക്ഷാധികാരി ആചാര്യ എം.കെ.കുഞ്ഞോല്‍ ദീപപ്രോജ്ജ്വലനം നടത്തി. സംസ്ഥാന ജനറല്‍ സെക്രട്ടറി ഇ.എസ്‌. ബിജു, അയ്യന്‍കാളി സാംസ്ക്കാരിക സമിതി അഖിലഭാരതീയ സംവരണഫോറം സംസ്ഥാന സഹസംയോജകന്‍ പി.കെ. ബാഹുലേയന്‍, പണ്ഡിറ്റ്‌ കറുപ്പന്‍ വിചാരവേദി സംസ്ഥാന ഉപാദ്ധ്യക്ഷന്‍ കെ.കെ. വാമലോചനന്‍, ആര്‍എസ്‌എസ്‌ ജില്ലാ സഹസംഘചാലക്‌ എന്‍.ഡി. ആര്യന്‍, വിഎച്ച്പി സംസ്ഥാന സമ്പര്‍ക്കപ്രമുഖ്‌ വിപിന്‍ കുടിയേടത്ത്‌ എന്നിവര്‍ പ്രസംഗിച്ചു. ഹിന്ദു ഐക്യവേദി സംസ്ഥാന ജനറല്‍സെക്രട്ടറി ആര്‍.വി.ബാബു സമാപനപ്രസംഗം നടത്തി. ജില്ലാ സെക്രട്ടറി പി. പ്രസാദ്‌ കാക്കശ്ശേരി നന്ദി പറഞ്ഞു.

    
</TEXT>
</DOC>