<DOC>
<DOCNO>114031884178.utf8</DOCNO>
<TEXT>


           വയനാട്ടില്‍ ഇരുമുന്നണികള്‍ക്കും ഭീഷണിയായി പി.വി അന്‍‌വര്‍    

Tuesday 18 March 2014 2:06 pm IST

കോഴിക്കോട്: വയനാട്ടില്‍ ഇടതുമുന്നണിക്കും യു.ഡി.എഫിനും ഭീഷണിയായി പി.വി അന്‍വര്‍ സ്വതന്ത്ര സ്ഥാനാര്‍ത്ഥിയാകുന്നു. പശ്ചിമഘട്ട ജനസംരക്ഷണ സമിതിയും വയനാട് ജനകീയ സമിതിയും അന്‍വറിനെ തുണയ്ക്കും. കഴിഞ്ഞ നിയമസഭാ തെരഞ്ഞെടുപ്പില്‍ ഏറനാട് മണ്ഡലത്തില്‍മത്സരിച്ച് രണ്ടാംസ്ഥാനത്ത് എത്തിയിരുന്നു അന്‍വര്‍. അതുകൊണ്ടുതന്നെ വയനാട്ടിലെ ഇടതു-വലതു മുന്നണി സ്ഥാനാര്‍ത്ഥികള്‍ക്ക് ഭീഷണി ഉയര്‍ത്താന്‍ അന്‍വറിന് സാധിക്കും. 

അന്‍വര്‍ സ്ഥാനാര്‍ത്ഥിയാകുന്നതോടെ വയനാട്ടില്‍ ശക്തമായ ത്രികോണ മല്‍സരത്തിന് അരങ്ങൊരുങ്ങുകയാണ്. കസ്തൂരിരംഗന്‍ റിപ്പോര്‍ട്ടില്‍ ബദല്‍ വിജ്ഞാപനം ഇറക്കിയില്ലെങ്കില്‍ വയനാട് ഉള്‍പ്പടെയുള്ള മണ്ഡലങ്ങളില്‍ പശ്ചിമഘട്ട ജനസംരക്ഷണ സമിതി മല്‍സരരംഗത്തേക്ക് വരുമെന്ന് കഴിഞ്ഞദിവസം പ്രഖ്യാപിച്ചിരുന്നു. ഇതിന്റെ ഭാഗമായാണ് വയനാട്ടില്‍ അന്‍വറിനെ പിന്തുണയ്ക്കാന്‍ പശ്ചിമഘട്ട ജനസംരക്ഷണ സമിതിയും വയനാട് ജനകീയ സമിതിയും തീരുമാനിച്ചത്. 

അന്‍വര്‍ ബുധനാഴ്ച പത്രിക സമര്‍പ്പിക്കും. മത്സരരംഗത്ത് നിന്ന് അന്‍വറിനോട് പിന്മാറണമെന്ന് വയനാട്ടിലെ ഇടതുമുന്നണി സ്ഥാനാര്‍ത്ഥി സത്യന്‍ മൊകേരി ആവശ്യപ്പെട്ടു. 
    
</TEXT>
</DOC>