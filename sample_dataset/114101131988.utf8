<DOC>
<DOCNO>114101131988.utf8</DOCNO>
<TEXT>


           ടൈക്കോണ്‍ കേരള 2014: ലോഗോ പ്രകാശനം ചെയ്തു    

Saturday 11 October 2014 11:25 pm IST

        കൊച്ചി: സംസ്ഥാനത്തെ ഏറ്റവും വലിയ സംരംഭക സമ്മേളനത്തിന് കൊച്ചിയില്‍ ഒരുക്കങ്ങള്‍ ആരംഭിച്ചു. ഡിസംബര്‍ 5, 6 തീയതികളിലാവും മൂന്നാമത് ടൈക്കോണ്‍ കേരള 2014 സംരംഭക സമ്മേളനം നടക്കുക.
പ്രചരണ പരിപാടികള്‍ക്ക് തുടക്കമിട്ടു കൊണ്ട് സമ്മേളനത്തിന്റെ വെബ്‌സൈറ്റ്, ലോഗോ പ്രകാശനം കാക്കനാട് ഇന്‍ഫോപാര്‍ക്കില്‍ നടന്നു. 'സംരംഭകത്വത്തിന്റെ ആനന്ദം പങ്കിടല്‍' എന്നതാണ് സമ്മേളനത്തിന്റെ പ്രമേയം. 2020ടു കൂടി സംസ്ഥാനത്ത് 'ഓരോ വീട്ടിലും ഒരു സംരംഭകന്‍' എന്ന ആശയം സാക്ഷാത്കരിക്കുകയാണ് ലക്ഷ്യം.
സംരംഭകത്വം പ്രോത്സാഹിപ്പിക്കുന്നതിനുള്ള ആഗോള സംഘടനയായ  ദ ഇന്‍ഡസ് എന്റര്‍പ്രണേഴ്‌സിന്റെ (ടൈ) കേരളാ ഘടകമാണ് ടൈ കേരള. 17 രാജ്യങ്ങളില്‍ 63 ചാപ്റ്ററുകളിലായി പരന്നു കിടക്കുന്ന ടൈയുടെ ഏറ്റവും ശക്തമായ ചാപ്റ്ററുകളിലൊന്നാണ് കേരളത്തില്‍ പ്രവര്‍ത്തിക്കുന്നത്. കൊച്ചിയില്‍ കഴിഞ്ഞ വര്‍ഷം നടന്ന സംരംഭക സമ്മേളനം ആഗോള തലത്തില്‍ തന്നെ ടൈ കോണ്‍ഫറന്‍സുകളില്‍ കേരളത്തെ ഒന്നാമതെത്തിച്ചുവെന്ന് വെബ്‌സൈറ്റ്, ലോഗോ പ്രകാശനം ചെയ്തു  സംസാരിച്ച ടൈ കേരളാ പ്രസിഡന്റ് എ.വി. ജോര്‍ജ് പറഞ്ഞു. അഞ്ച് വേദികളിലായി 40 സെഷനുകളും തൊണ്ണൂറിലധികം പ്രഭാഷകരും, വനിതാ സംരംഭകരും യുവസംരംഭകരുമടക്കം ആയിരത്തി ഇരുന്നൂറിലധികം പ്രതിനിധികളും അണിനിരന്നതായിരുന്നു പോയ വര്‍ഷത്തെ സമ്മേളനം. ആയിരത്തി അഞ്ഞൂറിലധികം യുവസംരംഭകരെയും പ്രൊഫഷണലുകളെയും അണിനിരത്തുന്ന 2014 സമ്മേളനവും തുടര്‍പദ്ധതികളും യുവജനങ്ങളെ തൊഴിലന്വേഷകരില്‍ നിന്ന് തൊഴില്‍ സൃഷ്ടാക്കളാക്കുന്ന പ്രക്രിയക്കാണ് ഊന്നല്‍ നല്‍കുന്നത്.
    
</TEXT>
</DOC>