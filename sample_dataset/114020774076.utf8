<DOC>
<DOCNO>114020774076.utf8</DOCNO>
<TEXT>


           ചെന്നിത്തല- തിരുവഞ്ചൂര്‍ വാക്പോര്‌    

Friday 7 February 2014 10:44 pm IST

        തിരുവനന്തപുരം: ടിപി വധം സിബിഐക്ക്‌ വിടുന്നതിനെച്ചൊല്ലി മന്ത്രിസഭായോഗത്തില്‍ തിരുവഞ്ചൂര്‍ രാധാകൃഷ്ണനും രമേശ്ചെന്നിത്തലയും തമ്മില്‍ തര്‍ക്കം. ഉടന്‍ സിബിഐ അന്വേഷണം പ്രഖ്യാപിച്ചാല്‍ തിരിച്ചടിയാകുമെന്ന്‌ ആഭ്യന്തര മന്ത്രി രമേശ്‌ ചെന്നിത്തല പറഞ്ഞു. എന്നാല്‍ സിബിഐ അന്വേഷണം വേണമെന്ന്‌ പറഞ്ഞു നടന്നവര്‍ ഇക്കാര്യം നേരത്തെ ആലോചിക്കണമായിരുന്നു എന്നായിരുന്നു മുന്‍ ആഭ്യന്തര മന്ത്രി കൂടിയായ തിരുവഞ്ചൂരിന്റെ മറുപടി.
നിയമപരമായ എല്ലാവശങ്ങളും നോക്കിമാത്രമെ സിബി.ഐ.അന്വേഷണം പ്രഖ്യാപിക്കാനാവൂയെന്ന്‌ ചെന്നിത്തല പറഞ്ഞു. എന്നാല്‍ ഇത്‌ ഇപ്പോഴല്ലാ ആലോചിക്കേണ്ടതെന്നും ചിലരെ സമരത്തിന്‌ തള്ളിവിടുന്നതിന്‌ മുമ്പ്‌ വേണമായിരുന്നുവെന്നും തിരുവഞ്ചൂര്‍ തിരിച്ചടിച്ചു. 
കെ.കെ.രമ സിബിഐ അന്വേഷണം ആവശ്യപ്പെട്ട്‌ കോടതിയെ സമീപിക്കുകയായിരുന്നുവേണ്ടിയിരുന്നതെന്ന്‌ മന്ത്രി ആര്യാടന്‍മുഹമ്മദ്‌ ചൂണ്ടിക്കാട്ടി. ഇതിനെ മന്ത്രി പി.കെ.കുഞ്ഞാലിക്കുട്ടിയും പിന്താങ്ങി. 
ആഭ്യന്തരമന്ത്രി അഡ്വക്കേറ്റ്‌ ജനറലുമായി ബന്ധപ്പെട്ട്‌ നിയമോപദേശം തേടിയശേഷമാണ്‌ സിബിഐ അന്വേഷണം തത്വത്തില്‍ അംഗീകരിക്കാന്‍തീരുമാനിച്ചത്‌. ഇതിനോട്‌ ആര്‍എംപി.പ്രവര്‍ത്തകര്‍ യോജിച്ചതോടെ ഇക്കാര്യം മുഖ്യമന്ത്രി ഉമ്മന്‍ ചാണ്ടിയെ പത്രസമ്മേളനം നടത്തുന്നതിനിടയില്‍ എഴുതി അറിയിക്കുകയായിരുന്നു. ഈ കുറിപ്പ്‌ നോക്കിയശേഷമാണ്‌ സിബിഐ അന്വേഷണം എന്നത്‌ തത്വത്തില്‍ സര്‍ക്കാര്‍ അംഗീകരിക്കാന്‍തീരുമാനിച്ചതായി മുഖ്യമന്ത്രി പ്രഖ്യാപിച്ചത്‌.
    
</TEXT>
</DOC>