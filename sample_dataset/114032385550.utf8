<DOC>
<DOCNO>114032385550.utf8</DOCNO>
<TEXT>


           കാബൂളിലെ ഇന്ത്യന്‍ എംബസി ആക്രമണം ഐഎസ്‌ഐയുടെ അറിവോടെ    

Sunday 23 March 2014 4:26 pm IST

വാഷിംഗ്ടണ്‍: പാക്കിസ്ഥാന്‍ ചാരസംഘടനയായ ഐഎസ്‌ഐയുടെ അറിവോടെയാണ് കാബൂളിലെ ഇന്ത്യന്‍ എംബസിയില്‍ 2008ല്‍ ഭീകരാക്രമണം നടന്നതെന്ന് വെളിപ്പെടുത്തല്‍. മുതിര്‍ന്ന അമേരിക്കന്‍ മാദ്ധ്യമ പ്രവര്‍ത്തക കര്‍ലോട്ട ഗാള്‍ എഴുതിയ 'ദ റോംഗ് എനിമി: അമേരിക്ക ഇന്‍ അഫ്ഗാനിസ്ഥാന്‍ 2001-2004' എന്ന പുസ്തകത്തിലാണ് ഈ വെളിപ്പെടുത്തല്‍. പുസ്തകം അടുത്ത മാസം പുറത്തിറങ്ങും.

2008 ജൂലൈ ഏഴിന് നടന്ന കാര്‍ ബോംബാക്രമണത്തില്‍ രണ്ട് ഇന്ത്യന്‍ ഉദ്യോഗസ്ഥരുള്‍പ്പടെ 58 പേര്‍ കൊല്ലപ്പെടുകയും 140 പേര്‍ക്ക് പരിക്കേല്‍ക്കുകയും ചെയ്തിരുന്നു. അന്നത്തെ ബുഷ് ഭരണകൂടത്തിന് ആക്രമണത്തെ കുറിച്ച് ഭീകരരുടെ ഫോണ്‍ സന്ദേശങ്ങള്‍ ചോര്‍ത്തിയതിലൂടെ  വിവരം ലഭിച്ചെങ്കിലും ആക്രമണം തടയാനായില്ല.  വിവരം ലഭിച്ച ഉടന്‍ തന്നെ ബുഷ് ഭരണകൂടം സി.ഐ.എയുടെ ഉപമേധാവി സ്റ്റീഫന്‍ കാപ്പെസിനെ പാകിസ്ഥാനിലേക്ക് അയച്ചു.

എന്നാല്‍ കാപ്പെസ് അവിടെ എത്തുന്നതിന് മുമ്പ് തന്നെ എംബസിയില്‍ ആക്രമണം നടന്നിരുന്നു. ആക്രമണത്തില്‍ കൊല്ലപ്പെട്ട ചാവേറിന്റെ സെല്‍ഫോണിന്റെ ഭാഗങ്ങള്‍ കണ്ടെടുത്ത അന്വേഷകര്‍ അതിന് പിന്നില്‍ പ്രവര്‍ത്തിച്ചയാളെ കണ്ടെത്തി. അഫ്ഗാന്‍ സ്വദേശിയായ ആ ഭീകരന്‍ പാകിസ്ഥാനുമായി നേരിട്ട് ബന്ധപ്പെട്ടിരുന്നതിന് തെളിവു ലഭിച്ചുവെന്നും ഗാള്‍ പറയുന്നു.

ഐ.എസ്.ഐയിലെ ഒരു ഉന്നത ഉദ്യോഗസ്ഥനെയാണ് ഭീകരന്‍ ബന്ധപ്പെട്ടിരുന്നത്.  കേവലം ഐ.എസ്.ഐ വെറുതെ നടത്തിയ ആക്രമണമായിരുന്നില്ല അത്. ഐ.എസ്.ഐയുടെ ഉന്നത തലത്തിലുള്ള ഉദ്യോഗസ്ഥര്‍ തന്നെയാണ് ആക്രമണത്തിന് ചുക്കാന്‍ പിടിച്ചതെന്നും മുന്നൂറ് പേജുള്ള പുസ്തകത്തില്‍ പറയുന്നു.
    
</TEXT>
</DOC>