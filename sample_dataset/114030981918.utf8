<DOC>
<DOCNO>114030981918.utf8</DOCNO>
<TEXT>


           അഹമ്മദിനെതിരെ കുഞ്ഞാലിക്കുട്ടിയുടെ പടയൊരുക്കം    

Sunday 9 March 2014 10:11 pm IST

കോഴിക്കോട്‌: ഇ. അഹമ്മദിന്റെ സ്ഥാനാര്‍ത്ഥിത്വത്തെച്ചൊല്ലി മുസ്ലീം ലീഗിലെ ഭിന്നത രൂക്ഷമായി. മലപ്പുറം മണ്ഡലത്തില്‍ നിന്ന്‌ അഹമ്മദിനെ ഒഴിവാക്കണമെന്ന്‌ മണ്ഡലം കമ്മിറ്റി നേതൃത്വത്തെ അറിയിച്ചുകഴിഞ്ഞു. ചില സംസ്ഥാന നേതാക്കളുടെ സഹായത്തോടെയാണ്‌ അഹമ്മദിനെതിരായ നീക്കം കരുത്താര്‍ജിച്ചത്‌. ഇതോടെ അഹമ്മദിന്‌ ഇത്തവണ സ്ഥാനാര്‍ത്ഥിത്വം നഷ്ടപ്പെടാനുള്ള സാധ്യത തെളിഞ്ഞു.
അനാരോഗ്യവും ആറു തവണയായി പാര്‍ലമെന്റ്‌ അംഗമായതും ചൂണ്ടിക്കാട്ടിയാണ്‌ അഹമ്മദിനെ ഒഴിവാക്കണമെന്ന്‌ ശഠിക്കുന്നതെങ്കിലും ലീഗിലെ ഗ്രൂപ്പ്‌ രാഷ്ട്രീയമാണ്‌ അഹമ്മദിന്‌ വിനയാവുന്നത്‌. രണ്ട്‌ എംപിമാരും കുഞ്ഞാലിക്കുട്ടിവിരുദ്ധ ഗ്രൂപ്പിലാണ്‌. അഹമ്മദിനെ വെട്ടി സ്വന്തം ഗ്രൂപ്പിലുള്ള ഒരാളെ കൊണ്ടുവരികയാണ്‌ വന്‍സ്വാധീനമുള്ള കുഞ്ഞാലിക്കുട്ടി വിഭാഗത്തിെ‍ന്‍റ ലക്ഷ്യം. പൊന്നാനിയില്‍ നിന്ന്‌ ഇടി മുഹമ്മദ്‌ ബഷീറിനെ മലപ്പുറത്തേക്ക്‌ മാറ്റുക, പൊന്നാനിയില്‍ യൂത്ത്‌ ലീഗ്‌ സംസ്ഥാന പ്രസിഡന്റ്‌ പി.എം. സാദിഖലിയെ സ്ഥാനാര്‍ത്ഥിയാക്കുക എന്നീ ആവശ്യങ്ങളാണ്‌ പുതുതായി ഉയരുന്നത്‌. എന്നാല്‍ സാദിഖലിയെ സ്ഥാനാര്‍ത്ഥിയാക്കുന്നതിനോടും കുഞ്ഞാലിക്കുട്ടി വിഭാഗത്തിന്‌ യോജിപ്പില്ല.
ഒരു ഊഴം കൂടി ലഭിക്കണമെന്നാണ്‌ അഹമ്മദ്‌ ഇന്നലെ പാണക്കാട്ടെത്തി ലീഗ്‌ നേതൃത്വത്തെ അറിയിച്ചത്‌. തനിക്ക്‌ ആരോഗ്യ പ്രശ്നമൊന്നുമില്ലെന്നും മത്സരത്തില്‍ നിന്നൊഴിവാക്കി അപമാനിച്ചയക്കരുതെന്നുമാണ്‌ അഹമ്മദ്‌ നേതൃത്വത്തോടാവശ്യപ്പെട്ടത്‌. എന്നാല്‍ മലപ്പുറത്ത്‌ യുവനേതാക്കള്‍ക്ക്‌ അവസരം നല്‍കണമെന്നാണ്‌ പാര്‍ട്ടിയിലെ പ്രബല വിഭാഗത്തിന്റെ ആവശ്യം.
വിദേശകാര്യ സഹമന്ത്രിയെന്ന നിലയിലും എംപി എന്ന നിലയിലും അഹമ്മദ്‌ പൂര്‍ണ്ണ പരാജയമാണെന്നാണ്‌ എതിര്‍ക്കുന്നവര്‍ പറയുന്നത്‌. മണ്ഡലത്തില്‍ എത്താതെ കോഴിക്കോട്ടെ ഒരു സ്വകാര്യ നക്ഷത്രഹോട്ടലില്‍ തമ്പടിക്കുന്നതിനെതിരെയും പാര്‍ട്ടിക്കുള്ളില്‍ മുറുമുറുപ്പുണ്ട്‌.
എം. ബാലകൃഷ്ണന്‍

</TEXT>
</DOC>