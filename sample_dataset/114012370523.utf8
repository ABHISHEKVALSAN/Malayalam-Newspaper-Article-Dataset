<DOC>
<DOCNO>114012370523.utf8</DOCNO>
<TEXT>


           ടിപി കേസ്‌: വിധിയില്‍ തെളിയുന്നത്‌ സിപിഎമ്മിന്റെ പങ്കും പ്രോസിക്യൂഷന്റെ പിഴവുകളും    

Thursday 23 January 2014 10:08 pm IST

കോഴിക്കോട്‌: ടി.പി.ചന്ദ്രശേഖരന്‍ വധക്കേസ്‌ വിധിയില്‍ തെളിയുന്നത്‌ സിപിഎമ്മിന്റെ പങ്കും പ്രോസിക്യൂഷന്റെ ഗുരുതരമായ പിഴവുകളും. അന്വേഷണ ഉദ്യോഗസ്ഥരുടെ വീഴ്ചകളെക്കുറിച്ച്‌ വിശദമായ സൂചനകളാണ്‌ വിധിന്യായം നല്‍കുന്നത്‌. ചില പ്രതികളുടെ കാര്യത്തില്‍ അന്വേഷഉദ്യോഗസ്ഥന്‍ നിയമപരമായി നിലനില്‍ക്കുന്ന തെളിവുകള്‍ ഹാജരാക്കുന്നതില്‍ പരാജയപ്പെട്ടതായി കോടതി ചൂണ്ടിക്കാണിക്കുന്നു. പല പ്രോസിക്യൂഷന്‍ സാക്ഷികളും കൂറുമാറി. 90 ദിവസംകൊണ്ട്‌ കുറ്റപത്രം സമര്‍പ്പിക്കാനുള്ള ശ്രമത്തിനിടയില്‍ ഇരുപതുപേര്‍ക്കെതിരെ നിയമപരമായ തെളിവുകള്‍ ഹാജരാക്കുന്നതിന്‌ അന്വേഷണ ഉദ്യോഗസ്ഥര്‍ക്ക്‌ കഴിഞ്ഞില്ല. അക്രമരാഷ്ട്രീയവും രാഷ്ട്രീയജ്വരവും ശരിയായ അന്വേഷണത്തെ ബാധിച്ചു. 
സാക്ഷികളുടെ രാഷ്ട്രീയ വിഭാഗീയ ചായ്‌വുകളും നിലപാടുകളും അന്വേഷണ ഉദ്യോഗസ്ഥര്‍ക്ക്‌ പ്രശ്നമായി. രാഷ്ട്രീയ വൈരാഗ്യം കൊണ്ടോ വ്യക്തിവൈരാഗ്യംകൊണ്ടോ ഒരാള്‍ കൊല്ലപ്പെടുന്ന സാഹചര്യത്തില്‍ അന്വേഷണ ഉദ്യോഗസ്ഥര്‍ അതൊന്നും പരിഗണിക്കാതെ പ്രതികളെ നിയമത്തിന്‌ മുന്നില്‍ കൊണ്ടുവരണമെന്ന്‌ ഭാരതീ തമാഗ്‌ യൂണിയന്‍ ഓഫ്‌ ഇന്ത്യ കേസ്‌ ഉദ്ധരിച്ച്‌ കോടതി ചൂണ്ടിക്കാട്ടുന്നു. രഹസ്യസ്വഭാവമാണ്‌ ഗൂഢാലോചനയുടെ പ്രധാന സവിശേഷത. ഇതില്‍ നേരിട്ട്തെളിവുകള്‍ ഹാജരാക്കാനാവില്ല. ഗൂഢാലോചനക്കാര്‍ മനഃപൂര്‍വ്വം ഒഴിവാക്കിയ ഭാഗങ്ങള്‍ മാത്രമേ തെളിവുകളായി കാണിക്കാന്‍ കഴിയൂ. ഇതില്‍ നേരിട്ടുള്ള തെളിവുകള്‍ ഉണ്ടാവില്ലെന്നും വിധി വിലയിരുത്തുന്നു.
ഓര്‍ക്കാട്ടേരി പൂക്കടയില്‍ വെച്ചുണ്ടായ ഗൂഢാലോചന തെളിയിക്കുന്നതില്‍ പ്രോസിക്യൂഷന്‍ ദയനീയമായി പരാജയപെട്ടത്‌ വിധിന്യായം ചൂണ്ടിക്കാട്ടുന്നു. 2012 മെയ്‌ 16ന്‌ 5 മണിക്ക്‌ കെ.സി.രാമചന്ദ്രനെ പൂക്കടയില്‍ ഹാജരാക്കി തെളിവെടുത്ത സമയം കാണിച്ചതില്‍ തന്നെ പിഴവുവന്നു. അതേദിവസം വൈകിട്ട്‌ 5 മണിക്ക്‌ രാമചന്ദ്രന്‍ കുണ്ടമംഗലം കോടതിയിലായിരുന്നുവെന്നതിന്‌ തെളിവുകളുണ്ട്‌. പി.മോഹനന്‍ ഒന്നു മുതല്‍ ഏഴ്‌ വരെ പ്രതികളെ ബന്ധപ്പെട്ടതിന്‌ തെളിവുകളില്ല. രവീന്ദ്രന്റെ പൂക്കടയിലെ ഗൂഢാലോചനയില്‍ പി.മോഹനന്‍ പങ്കെടുത്തതായി തെളിവുകള്‍ ഹാജരാക്കാന്‍ പ്രോസിക്യൂഷന്‌ കഴിഞ്ഞില്ല. കൊലയാളി സംഘം ഉപയോഗിച്ച ഓപ്പറേഷന്‍ നമ്പറായ 9747170471ന്റെ ഉടമസ്ഥനാരെന്നും തെളിയിക്കപ്പെട്ടിട്ടില്ല. സി.പി.എം. നേതാക്കളായ കെ.കെ.കൃഷ്ണനും ജ്യോതിബാബുവും സംശയത്തിന്റെ ആനുകൂല്യത്തിലാണ്‌ വിട്ടയക്കപ്പെട്ടത്‌.
മൂന്ന്‌ കേന്ദ്രങ്ങളിലായി നാല്‌ സമയങ്ങളിലായി നടന്ന ഗൂഢാലോചന തെളിയിക്കുന്നതില്‍ അന്വേഷണസംഘവും പ്രോസിക്യൂഷനും താത്പര്യമെടുത്തില്ലെന്നതിന്റെ തെളിവാണ്‌ ഇപ്പോള്‍ പുറത്തുവരുന്നത്‌. പി.മോഹനനെ അറസ്റ്റ്ചെയ്ത നാടകം കേസന്വേഷണം അവസാനിപ്പിക്കാനുള്ള തന്ത്രമായിരുന്നുവെന്ന ആരോപണത്തെ തെളിയിക്കുന്നതാണ്‌ ഇപ്പോഴുണ്ടായ വിധി.മോഹനന്‍ പരിക്കില്ലാതെ രക്ഷപ്പെടുമെന്ന ഉറപ്പില്‍ നടന്ന രാഷ്ട്രീയ ധാരണയാണ്‌ നടപ്പാക്കപ്പെട്ടതെന്ന്‌ വ്യക്തമാവുകയാണ്‌. 
പി.മോഹനന്‍ വിട്ടയക്കപ്പെട്ടശേഷം സിപിഎം നടത്തിയ പത്രസമ്മേളനങ്ങളിലൊന്നും അന്നത്തെ ആഭ്യന്തരമന്ത്രിയായ തിരുവഞ്ചൂരിനെതിരെയോ കോണ്‍ഗ്രസ്‌ നേതൃത്വത്തിനെതിരെയോ ഒരക്ഷരം ഉരിയാടിയിരുന്നില്ല. വമ്പന്‍സ്രാവുകള്‍ പുറത്തുണ്ടെന്ന്‌ പറഞ്ഞ മുല്ലപ്പള്ളി രാമചന്ദ്രനെതിരെ മാത്രമാണ്‌ സി.പി.എം. തിരിഞ്ഞത്‌.
എം. ബാലകൃഷ്ണന്‍

</TEXT>
</DOC>