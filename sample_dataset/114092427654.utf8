<DOC>
<DOCNO>114092427654.utf8</DOCNO>
<TEXT>


           അഭിമാനത്തോടെ വജ്ര    

Wednesday 24 September 2014 10:58 pm IST

        തൃശൂര്‍: രാജ്യത്തിന്റെ ആദ്യ ഗ്രഹാന്തര ദൗത്യമായ മംഗള്‍യാനിന്റെ ഭാഗമാകാന്‍ കഴിഞ്ഞതില്‍ അഭിമാനിക്കുകയാണ്  കോണത്തുകുന്ന് മനയ്ക്കലപ്പടി. ഇവിടുത്തെ  വജ്ര റബ്ബര്‍ പ്രോഡക്ട്‌സിലാണ് മംഗള്‍യാന്റെ ഗതിനിയന്ത്രണ സംവിധാനത്തിനു വേണ്ട റബ്ബറും മെറ്റലും ചേര്‍ത്ത  ഫഌക്‌സ് സീല്‍  നിര്‍മ്മിച്ചത്.

നൂറ്റിയമ്പത് കിലോയോളം  വരുന്നതാണ് ഇത്. ദൗത്യ പേടകത്തിന്റെ പരീക്ഷണങ്ങള്‍ക്കായി ആറു തവണ ഫഌക്‌സ് സീല്‍ ഐഎസ്ആര്‍ഒയ്ക്ക് നല്‍കിയതായി ഡയറക്ടര്‍ പ്രശാന്ത് പറഞ്ഞു. രണ്ട് ലക്ഷം രൂപയ്ക്കാണ് ഇത് ഐഎസ്ആര്‍ഒവിന് വജ്ര കൈമാറിയത്.ഇതിനു മുമ്പ് ചന്ദ്രയാന്‍,അഗ്നി, മറ്റ് മിസൈലുകള്‍ എന്നിവയ്ക്കും  വജ്ര ഇവ കൈമാറിയിട്ടുണ്ട്.ചെയര്‍മാന്‍ ഡോ.കെ.രാധകൃഷ്ണന്‍ നേരിട്ട് ഇവിടെയെത്തി വജ്രയുടെ പ്രവര്‍ത്തനങ്ങള്‍ വിലയിരുത്തിയിരുന്നു. വര്‍ഷങ്ങളായി കേന്ദ്ര പ്രതിരോധവകുപ്പിന് വിവിധ റബ്ബര്‍ ഉല്പന്നങ്ങള്‍ നിര്‍മ്മിച്ചു നല്‍കുന്ന വജ്ര 21 വര്‍ഷമായി ഐ.എസ്.ആര്‍.ഒയുമായി സഹകരിക്കുന്നുണ്ട്.മിസൈല്‍ രംഗത്ത് ഇന്ത്യയുടെ അഭിമാനമായ ആണവായുധ വാഹകശേഷിയുള്ള ദീര്‍ഘദൂര ബാലിസ്റ്റിക് മിസൈലായ അഗ്‌നി 5 അടക്കമുള്ള നിരവധി റോക്കറ്റുകള്‍ക്കും മിസൈലുകള്‍ക്കും വേണ്ടിയുള്ള യന്ത്രസാമഗ്രികള്‍ പ്രതിരോധവകുപ്പിന് നിര്‍മ്മിച്ചു  നല്‍കിയിട്ടുണ്ട്.

മാനേജിങ് ഡയറക്ടര്‍ സജീന്ദ്രനാഥ്, ഡയറക്ടര്‍മാരായ കണ്ണന്‍, ശബരിനാഥ്, പ്രശാന്ത് എന്നിവരുടെ മേല്‍നോട്ടത്തിലാണ് മംഗള്‍യാന് വേണ്ട ഫഌക്‌സ്‌സീല്‍ നിര്‍മ്മിച്ചു നല്‍കിയത്.റോക്കറ്റിനും മിസൈലുകള്‍ക്കും ഇത്തരം സംവിധാനങ്ങള്‍ നിര്‍മ്മിച്ചുനല്‍കുന്ന ഇന്ത്യയിലെ ഏകസ്ഥാപനമാണ് വജ്ര. വജ്രയിലെ ജീവനക്കാരും തൊഴിലാളികളും മധുരം വിതരണം ചെയ്ത് മംഗള്‍യാന്‍ വിജയത്തില്‍ പങ്കുചേര്‍ന്നു.
    
</TEXT>
</DOC>