<DOC>
<DOCNO>114090922712.utf8</DOCNO>
<TEXT>


           ശംഖുമുഖത്ത് ചൈനീസ് സാഹസികരുടെ കൈറ്റ് ബോര്‍ഡിംഗ്    

Tuesday 9 September 2014 10:50 pm IST

പേട്ട (തിരുവനന്തപുരം) : ചൈനീസ് സാഹസികര്‍ ശംഖുമുഖത്ത് കൈറ്റ് ബോര്‍ഡിംഗില്‍ പരീക്ഷണം നടത്തി. ഓണം വാരാഘോഷത്തോടനുബന്ധിച്ച് ജില്ലാ ടൂറിസം പ്രമോഷന്‍ കൗണ്‍സിലും വണ്‍ ഇന്ത്യ കൈറ്റ് ബോര്‍ഡും ചേര്‍ന്നാണ് സാഹസിക പ്രദര്‍ശനം സംഘടിപ്പിച്ചത്. ചൈനയിലെ കൈറ്റ് ബോര്‍ഡ് സാഹസികരായ ജാക്കി, വ്യാന്‍, യു എന്നിവര്‍ കാണികളെ ഏറെ ആകര്‍ഷിച്ചുകൊണ്ട് സമുദ്രനിരപ്പില്‍ കൂടി അതിസാഹസിക പ്രകടനം കാഴ്ചവച്ചു. ടൂറിസം മന്ത്രി എ.പി.അനില്‍കുമാര്‍ സാഹസിക പ്രദര്‍ശനം കൈറ്റ് ഉയര്‍ത്തി ഉദ്ഘാടനം ചെയ്തു.

വിദേശരാജ്യങ്ങളില്‍ ഏറെ ശ്രദ്ധയാകര്‍ഷിച്ച കൈറ്റ് ബോര്‍ഡിംഗ് കേരളത്തില്‍ നടപ്പില്‍വരുത്തുന്നതിന്റെ ഭാഗമായാണ് ശംഖുംമുഖത്ത് പ്രദര്‍ശിപ്പിച്ചതെന്ന് വണ്‍ ഇന്ത്യ കൈറ്റ് ബോര്‍ഡ് പ്രസിഡന്റ് അബ്ദുള്ള മാളിയേക്കന്‍ പറഞ്ഞു.

കഴിഞ്ഞ പത്തുദിവസമായി ചൈനീസ് സാഹസികര്‍ കേരളത്തില്‍ കോഴിക്കോടും മലപ്പുറത്തും പരീക്ഷണം നടത്തിക്കഴിഞ്ഞു. എന്നാല്‍ ശംഖുംമുഖത്ത് പരീക്ഷണം ആരംഭിച്ചതോടെ ചൈനീസ് സാഹസികര്‍ സംതൃപ്തിയിലാണ്. ശംഖുമുഖത്തെ സമുദ്ര പശ്ചാത്തലം കൈറ്റ് ബോര്‍ഡിംഗിന് അനുയോജ്യമാണെന്ന് സാഹസികര്‍ പറഞ്ഞു. എന്നാല്‍ തീരപ്രദേശത്തെ വൃത്തിയില്ലായ്മ അവര്‍ എടുത്തുകാട്ടി.

വടക്കേ ഇന്ത്യയില്‍ സാഹസിക കായിക വിനോദങ്ങള്‍ക്ക് വേണ്ടത്ര പ്രചോദനം ഉണ്ട്. എന്നാല്‍ കേരളത്തില്‍ അതിനുള്ള സാഹചര്യമൊരുക്കുന്നില്ലയെന്നതാണ് പ്രധാനമായും വണ്‍ ഇന്ത്യാ കൈറ്റ് ബോര്‍ഡ് ചൂണ്ടിക്കാട്ടിയത്.
    
</TEXT>
</DOC>