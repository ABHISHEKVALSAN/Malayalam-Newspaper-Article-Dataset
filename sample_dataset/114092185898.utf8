<DOC>
<DOCNO>114092185898.utf8</DOCNO>
<TEXT>


           വരണാധികാരിയുടെ നടപടി ചട്ടലംഘനം    

Sunday 21 September 2014 10:09 am IST

        കോട്ടയം: വരണാധികാരിയായ ജില്ലാ കളക്ടറുടെ നടപടി തെരഞ്ഞെടുപ്പ്‌ ചട്ടലംഘനമാണെന്ന്‌ ആക്ഷേപം. യുഡിഎഫ്‌ സ്ഥാനാര്‍ത്ഥി ജോസ്‌ കെ. മാണിയുടെ നാമനിര്‍ദ്ദേശപത്രികയോടൊപ്പം സമര്‍പ്പിച്ച ഫോം എ യിലും ഫോം ബി യിലും ഗുരുതരമായ ക്രമക്കേടുകള്‍ കണ്ടിട്ടും നടപടി സ്വീകരിക്കാത്ത വരണാധികാരയായ ജില്ലാ കളക്ടറുടെ നടപടി തെരഞ്ഞെടുപ്പ്‌ ചട്ടലംഘനമാണെന്ന്‌ ബിജെപിയും എല്‍ഡിഎഫും ആരോപിച്ചു. 
തെരഞ്ഞെടുപ്പ്‌ ചട്ടങ്ങള്‍ മാനുഷിക പരിഗണനയെന്ന പേരില്‍ ലംഘിക്കുന്നത്‌ എന്തടിസ്ഥാനത്തിലാണെന്ന്‌ ബിജെപി സംസ്ഥാന സെക്രട്ടറി അഡ്വ. എന്‍.കെ നാരായണന്‍ നമ്പൂതിരിയും എന്‍ഡിഎ സ്ഥാനാര്‍ത്ഥി അഡ്വ. നോബിള്‍ മാത്യുവും ബിജെപി ജില്ലാ പ്രസിഡന്റ്‌ ഏറ്റുമാനൂര്‍ രാധാകൃഷ്ണനും പത്രസമ്മേളനത്തില്‍ ചോദിച്ചു. 
നിയമപരമായി ഇതിനെ നേരിടും. ഇതിന്മേലുള്ള വാദത്തിന്‌ പ്രമുഖ അഭിഭാഷകനെ ഹാജരാക്കും. കേരളാ കോണ്‍ഗ്രസും എമ്മും കേരളാ കോണ്‍ഗ്രസ്സ്‌ ജോസഫ്‌ വിഭാഗവുമായി ലയിച്ച ശേഷം പാര്‍ട്ടിക്കുളളില്‍ വ്യവസ്ഥാപിതമായ തെരഞ്ഞെടുപ്പ്‌ നടത്തിയിട്ടില്ല. മെമ്പര്‍ ഷിപ്പ്‌ വിതരണം നടത്തിയിട്ടില്ലെന്നും കണക്കുകളും ബോധിപ്പിച്ചില്ലെന്നും എന്‍ഡിഎ സ്ഥാനാര്‍ത്ഥി അഡ്വ. നോബിള്‍ മാത്യു വരണാധികരിക്ക്‌ നല്‍കിയ പരാതിയില്‍ ബോധിപ്പിച്ചിട്ടുണ്ട്‌. 
തെരഞ്ഞെടുപ്പില്‍ ചട്ടങ്ങള്‍ക്കാണ്‌ പ്രാധാന്യമെന്നും മാനുഷിക പരിഗണനയല്ല നോക്കേണ്ടതെന്നും എല്‍ഡിഎഫ്‌ സ്ഥാനാര്‍ത്ഥിയുടെ ചീഫ്‌ ഇലക്ഷന്‍ ഏജന്റ്‌ വി.എന്‍ വാസവന്‍ പറഞ്ഞു. കളക്ടറുടെ നടപടിക്കെതിരെ കേന്ദ്ര സംസ്ഥാന തെരഞ്ഞെടുപ്പ്കമ്മീഷന്‌ പരാതി നല്‍കിയിട്ടുണ്ടെന്നും നീതി ലഭിക്കുവാന്‍ വേണ്ടി നീതിപീഠത്തെ സമീപിക്കുമെന്നും വി.എന്‍ വാസവന്‍ പറഞ്ഞു
    
</TEXT>
</DOC>