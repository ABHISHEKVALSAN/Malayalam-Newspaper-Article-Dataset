<DOC>
<DOCNO>114062009308.utf8</DOCNO>
<TEXT>


           എല്ലാം നല്ലതു തന്നെ; പക്ഷേ, ഒന്നും വേണ്ട    

Friday 20 June 2014 10:07 pm IST

        നിയമസഭയില്‍ അംഗങ്ങള്‍ വ്യക്തിപരമായി കൊണ്ടുവരുന്ന അനൗദ്യോഗിക ബില്ലുകളെല്ലാം നല്ലതുതന്നെ. ജനങ്ങള്‍ക്ക്‌ ആവശ്യമുള്ളവ. നിയമസഭ കാര്യമായി സമയമെടുത്ത്‌ ചര്‍ച്ച ചെയ്യേണ്ടവ. പക്ഷേ, എന്തു ചെയ്യാം സര്‍ക്കാരിന്‌ ഒന്നും സ്വീകരിക്കാന്‍ നിവൃത്തിയില്ല. നല്ലതാണെങ്കിലും ഒന്നും വേണ്ട. പതിമൂന്നാം നിയമസഭയുടെ പതിനൊന്നാം സമ്മേളനത്തിലെ രണ്ടാം വെള്ളിയാഴ്ചയും അതുതന്നെയായിരുന്നു അവസ്ഥ.
കാര്യമാത്ര പ്രസക്തമായ പ്രമേയങ്ങളിലൂടെ ജനകീയ ആവശ്യങ്ങളായിരുന്നു ഇന്നലെ അംഗങ്ങള്‍ മുന്നോട്ടു വച്ചത്‌. അവതരിപ്പിച്ച പ്രമേയങ്ങളോടെല്ലാം സര്‍ക്കാര്‍ യോജിച്ചു. എന്നാല്‍ ഔദ്യോഗികമായി അംഗീകരിക്കാന്‍ കഴിയില്ലെന്ന്‌ അറിയിച്ചു. പ്രമേയത്തിന്റെ അന്തസത്തയെ ഉള്‍ക്കൊള്ളുമെന്നാണ്‌ സര്‍ക്കാര്‍ പക്ഷം. അംഗങ്ങള്‍ വാശിയോടെ പഠിച്ച്‌ വിശദീകരിച്ച ബില്ലുകളെല്ലാം സര്‍ക്കാര്‍ വളരെ ക്രൂരമായി തള്ളി. സ്നേഹത്തോടെ കഴുത്തു ഞെരിച്ച്‌ കൊന്നു. 
പരിസ്ഥിതി വാദിയും ഹരിത എംഎല്‍എമാരിലൊരാളുമായ ടി.എന്‍.പ്രതാപന്‌ പരിസ്ഥിതിയെ കുറിച്ച്‌ സംസാരിക്കാതിരിക്കാനാകില്ല. മണല്‍വാരല്‍ മൂലം നദികള്‍ നശിക്കുന്നതുവഴിയുണ്ടാകുന്ന പരിസ്ഥിതി നാശവും നദീതീര സംരക്ഷണവും മണല്‍വാരല്‍ നിയന്ത്രണവും നിയമം കാര്യക്ഷമമായി നടപ്പാക്കാതിരിക്കുന്നതിലുള്ള ആശങ്കയും അതു പരിഹരിക്കാന്‍ പരിസ്ഥിതി നയം പ്രഖ്യാപിക്കേണ്ട ആവശ്യവുമായിരുന്നു ടി.എന്‍.പ്രതാപന്‍ ഉന്നയിച്ച വിഷയം. 2012 ല്‍ ചര്‍ച്ച അവസാനിപ്പിക്കാത്ത സാഹചര്യത്തില്‍ ഇന്നലെ അന്നു പിന്തുണച്ച പി.സി. വിഷ്ണുനാഥിനായിരുന്നു ആദ്യ പ്രാസംഗത്തിനുള്ള അവസരം. മണല്‍ മാഫിയയുടെ നീച പ്രവൃത്തികള്‍ വിഷ്ണുനാഥ്‌ വിവരിച്ചു. എല്ലാം പലതവണ വിവരിച്ചവ തന്നെ. സര്‍ക്കാര്‍ മണല്‍ ലഭ്യത കണ്ടെത്തി മണല്‍ വാരാന്‍ അനുവദിക്കുന്ന കടവുകളുണ്ട്‌ പലയിടത്തും. എന്നാല്‍ എവിടെ മണലുണ്ടോ അവിടെയാണ്‌ മാഫിയ കേന്ദ്രമാക്കുന്നത്‌. സര്‍ക്കാര്‍ കടവുകളില്‍ നിന്നും മണല്‍വാരുന്ന ഇവര്‍ ഇത്തരത്തില്‍ നദികളെ കൊന്ന്‌ കൊണ്ടിരിക്കുകയാണെന്നും വിഷ്ണു പറഞ്ഞു. മാഫിയകളെ നിയന്ത്രിക്കാന്‍ സര്‍ക്കാരിനു കഴിയുന്നില്ലെന്ന്‌ പരോക്ഷമായി വിമര്‍ശനം ഉന്നയിച്ചാണ്‌ വിഷ്ണു പ്രസംഗിച്ചത്‌.
പരിസ്ഥിതി നാശത്തെ കുറിച്ചുള്ള തന്റെ ദുഃഖം ഒട്ടും മറച്ചുവയ്ക്കാതെയാണ്‌ ആഭ്യന്തരമന്ത്രി രമേശ്‌ ചെന്നിത്തല സംസാരിച്ചത്‌. കേന്ദ്ര നദീ സംരക്ഷണ അതോറിറ്റിയില്‍ നിന്നും കേരളത്തിനു കിട്ടിയ 15 കോടി ചെലവഴിച്ചതിനെ കുറിച്ച്‌ ചെന്നിത്തല വെളിപ്പെടുത്തി. 60 ലക്ഷം രൂപ ചെലവഴിച്ചു പമ്പയില്‍ പടിക്കെട്ടു നിര്‍മിച്ചതല്ലാതെ നദീതീര സംരക്ഷണത്തിനായി അഞ്ചു പൈസ 15 കോടിയില്‍ നിന്നും എടുത്തിട്ടില്ല. ഇതുവരെ എടുക്കാതിരുന്നത്‌ മുന്‍ സര്‍ക്കാരുകളാണെങ്കില്‍ കഴിഞ്ഞ മൂന്നു വര്‍ഷം എടുക്കാതിരുന്നതു സ്വന്തം സര്‍ക്കാരാണെന്ന കാര്യം ചെന്നിത്തല സമ്മതിച്ചു. അതിന്റെ ഉത്തരവാദിത്വം പരിസ്ഥിതി വകുപ്പിനാണെന്ന്‌ പറയാതെ പറഞ്ഞ്‌ ചെന്നിത്തല പലരേയും കുറ്റവാളികളാക്കി. അതിലെ രാഷ്ട്രീയം പ്രതിപക്ഷത്തിനും സുഖിച്ചു. പ്രതാപന്റെ പ്രമേയത്തോടുള്ള ഇടതുപക്ഷത്തിന്റെ യോജിപ്പു പ്രകടിപ്പിച്ചായിരുന്നു എം.ഹംസ ചര്‍ച്ചയില്‍ പങ്കെടുത്തത്‌. രാഷ്ട്രീയ ഇച്ഛാശക്തിയാണ്‌ നിയമം നടപ്പിലാക്കാന്‍ വേണ്ടതെന്നു പറഞ്ഞ അദ്ദേഹം മൂന്നു വര്‍ഷം മുമ്പ്‌ ഇടതുസര്‍ക്കാരിന്‌ ഈ ഇച്ഛാശക്തിയുണ്ടായിരുന്നോ എന്നു പറഞ്ഞില്ല. 
എല്ലാം നല്ലതു തന്നെ. പരിസ്ഥിതി സംരക്ഷിക്കപ്പെടണം. നദികള്‍ സംരക്ഷിക്കണം. ശരിതന്നെ. പക്ഷേ, ബില്ല്‌ അംഗീകരിക്കാന്‍ കഴിയില്ല. പരിസ്ഥിതി മന്ത്രി തിരുവഞ്ചൂര്‍ രാധാകൃഷ്ണന്‍ തുറന്നു പറഞ്ഞു. കേരളത്തിലെ നദികളുടെയും മരങ്ങളുടെയും സസ്യശ്യാമള കോമള ഭൂമിയുടെയുമൊക്കെ കണക്കും സൗന്ദര്യവും പതിവു ശൈലിയില്‍ വര്‍ണ്ണിച്ച്‌ തിരുവഞ്ചൂര്‍ ബില്ലിന്റെ കഴുത്തിന്‌ പിടിച്ച്‌ ഞെരിച്ചുകൊന്നു. പ്രമേയത്തിന്റെ സ്പിരിറ്റ്‌ അംഗീകരിച്ചെന്ന്‌ മന്ത്രിപറഞ്ഞതില്‍ ആത്മസംതൃപ്തിയടഞ്ഞ്‌ പ്രതാപന്‍ തന്റെ ബില്ലിനെ മരണത്തിന്‌ വിട്ടുകൊടുത്തു.
    
</TEXT>
</DOC>