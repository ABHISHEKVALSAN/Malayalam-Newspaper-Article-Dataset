<DOC>
<DOCNO>114022779420.utf8</DOCNO>
<TEXT>


           സുകുമാരന്‍ നായരുടെ നിലാപാടില്‍ ദു:ഖമുണ്ടെന്ന് സുധീരന്‍    

Thursday 27 February 2014 7:03 pm IST

തിരുവനന്തപുരം: എന്‍എസ്എസ് ജനരല്‍ സെക്രട്ടറി ജി സുകുമാരന്‍ നായരുടെ പ്രസ്താവനയില്‍ തനിക്ക് ദു:ഖമുണ്ടെന്ന് കെ.പി.സി.സി പ്രസിഡന്റ് വി.എം.സുധീരന്‍ പറഞ്ഞു.

സുകുമാരന്‍ നായര്‍ തനിക്കെതിരെ എന്തിനാണ് വിമര്‍ശനം നടത്തിയതെന്ന് മനസിലാകുന്നില്ലെന്നും അദ്ദേഹം പറഞ്ഞു.

എന്തെങ്കിലും തെറ്റോ വീഴ്ച്ചയോ അറിഞ്ഞു കൊണ്ട് തന്റെ ഭാഗത്ത് നിന്നുണ്ടായിട്ടില്ലെന്നും തെറ്റിദ്ധാരണയാകാം ആരോപണങ്ങള്‍ക്ക് കാരണമെന്നും അദ്ദേഹം വ്യക്തമാക്കി. സംഘര്‍ഷങ്ങള്‍ക്കല്ല മറിച്ച് സൗഹൃദത്തിനാണ് താന്‍ ശ്രമിക്കുന്നത്.

സംഘര്‍ഷം വര്‍ദ്ധിപ്പിക്കാന്‍ ആഗ്രഹമില്ലാത്തതിനാല്‍ തന്നെ ഈ വിഷയത്തില്‍ മറ്റു കോണ്‍ഗ്രസ് നേതാക്കള്‍ ഇടപെടേണ്ടതില്ലെന്ന് താന്‍ നിര്‍ദ്ദേശിച്ചിട്ടുണ്ടെന്നും അദ്ദേഹം പറഞ്ഞു. എന്തെങ്കിലും തെറ്റിദ്ധാരണകളുണ്ടെങ്കില്‍ അത് ഒഴിവാകുമെന്ന് തനിക്ക് പൂര്‍ണ വിശ്വാസമുണ്ടെന്നും അദ്ദേഹം പറഞ്ഞു.

വലിയൊരു പ്രസ്ഥാനത്തിന്റെ തലപ്പത്തിരിക്കുന്ന വ്യക്തിയായ അദ്ദേഹത്തെ സഹോദര സ്ഥാനീയനായിട്ടാണ് താന്‍ കാണുന്നതെന്നും തന്നെ അദ്ദേഹം വിമര്‍ശിച്ചെങ്കിലും പാര്‍ട്ടിയുമായി നല്ല ബന്ധമുണ്ടെന്ന് പറഞ്ഞതില്‍ സന്തോഷമുണ്ടെന്നും അദ്ദേഹം പറഞ്ഞു. ഇപ്പോള്‍ സുകുമാരന്‍ നായരുമായി നിരന്തരം ബന്ധപെടാറില്ല.

എന്നാല്‍ ആരോഗ്യമന്ത്രിയായിരുന്നപ്പോള്‍ താന്‍ കൈക്കൊണ്ട കുറിച്ചി ഹോമിയോ കോളജിന്റെ ഗ്രാന്റ് അടക്കമുള്ള കാര്യങ്ങളില്‍ അദ്ദേഹം നല്ല അഭിപ്രായം പറഞ്ഞിട്ടുണ്ട്. മന്നം സമാധിയില്‍ പോയത് സുകുമാരന്‍ നായരെ അറിയിച്ചശേഷമാണ്. അന്ന് അദ്ദേഹവുമായി ചര്‍ച്ച നടത്തേണ്ട അന്തരീക്ഷമല്ലായിരുന്നു.

തന്നെ കാണണമെന്നോ ചര്‍ച്ച നടത്തണമെന്നോ അദ്ദേഹം ഒരു സന്ദേശം തന്നിരുന്നെങ്കില്‍ അതിന് തനിക്ക് ഒരു മടിയുമുണ്ടാകുമായിരുന്നില്ല. കോണ്‍ഗ്രസ് നേതാവായ  ടോമി കല്ലാനി മാത്രമാണ് തന്റെ ഒപ്പമുണ്ടായിരുന്നത്. അറിഞ്ഞു കൊണ്ട് സംഭവിച്ചതല്ലെങ്കില്‍ കൂടി അവിടെ താമസിച്ചാണെത്തിയതെന്ന് അദ്ദേഹം പറഞ്ഞത് ശരിയാണെന്നും സുധീരന്‍ പറഞ്ഞു.

ഏതെങ്കിലുമൊരു സമുദായത്തെക്കുറിച്ചും സംഘടനയെക്കുറിച്ചും വ്യക്തിയെക്കുറിച്ചും മോശമായി പറഞ്ഞുനടക്കുന്നയാളല്ല താനെന്നും അവരുടെ സ്‌നേഹം സമ്പാദ്യമായി കാണുന്നയാളാണെന്നും സുധീരന്‍ വ്യക്തമാക്കി.
    
</TEXT>
</DOC>