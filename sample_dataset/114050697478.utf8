<DOC>
<DOCNO>114050697478.utf8</DOCNO>
<TEXT>


           വിദ്യാഭ്യാസ അവകാശ നിയമത്തില്‍ നിന്ന്‌ ന്യൂനപക്ഷ സ്ഥാപനങ്ങളെ ഒഴിവാക്കി    

Tuesday 6 May 2014 11:20 pm IST

ന്യൂദല്‍ഹി: വിദ്യാഭ്യാസ അവകാശ നിയമത്തിന്റെ പരിധിയില്‍ നിന്നും എയ്ഡഡ്‌,അണ്‍എയ്ഡഡ്‌ ന്യൂനപക്ഷ വിദ്യാഭ്യാസ സ്ഥാപനങ്ങളെ ഒഴിവാക്കി സുപ്രീംകോടതി ഉത്തരവ്‌. സാമ്പത്തികമായും സാമൂഹികമായും പിന്നോക്കം നില്‍ക്കുന്നവര്‍ക്ക്‌ 25 ശതമാനം സംവരണം നല്‍കണമെന്ന നിയമത്തിലെ വകുപ്പ്‌ ന്യൂനപക്ഷ സ്ഥാപനങ്ങള്‍ക്ക്‌ ബാധകമല്ലെന്നാണ്‌ സുപ്രീംകോടതിയുടെ അഞ്ചംഗ ഭരണഘടനാ ബെഞ്ചിന്റെ വിധി. 
സര്‍ക്കാരില്‍ നിന്നും സാമ്പത്തിക സഹായം വാങ്ങുന്ന ന്യൂനപക്ഷ സ്ഥാപനങ്ങളേയും വിദ്യാഭ്യാസ അവകാശ നിയമപരിധിയില്‍ നിന്നും കോടതി ഒഴിവാക്കിയിട്ടുണ്ട്‌. സാമ്പത്തികമായി മുന്നോക്കം നില്‍ക്കുന്ന ന്യൂനപക്ഷ വിഭാഗങ്ങളുള്ള കേരളത്തില്‍ സാധാരണക്കാരായ വിദ്യാര്‍ത്ഥികളുടെ പഠനത്തിനുള്ള അവകാശത്തെ നിഷേധിക്കുന്നതിന്‌ തുല്യമാണ്‌ സുപ്രീംകോടതി വിധി. വന്‍തുക വാങ്ങി പ്രവേശനം നടത്തുന്ന സ്വകാര്യ ന്യൂനപക്ഷ സ്ഥാപനങ്ങളിലെ പഠനം ഇനി സാമ്പത്തികമായി പിന്നോക്കം നില്‍ക്കുന്ന വിദ്യാര്‍ത്ഥികള്‍ക്ക്‌ സാധ്യമല്ലാതാകും. 
വിദ്യാഭ്യാസ അവകാശ നിയമം ചോദ്യം ചെയ്തുകൊണ്ട്‌ സ്വകാര്യ ന്യൂനപക്ഷ മാനേജുമെന്റുകള്‍ നല്‍കിയ ഹര്‍ജിയിലാണ്‌ ചീഫ്‌ ജസ്റ്റിസ്‌ ആര്‍.എം ലോധ അദ്ധ്യക്ഷനായ ബഞ്ചിന്റെ വിധി. വിദ്യാഭ്യാസ സംവരണത്തിനുള്ള ഭരണഘടനയുടെ 15 അനുഛേദം ന്യൂനപക്ഷ സ്ഥാപനങ്ങള്‍ക്ക്‌ ബാധകമല്ലെന്ന്‌ കോടതി വ്യക്തമാക്കി. ന്യൂനപക്ഷ സ്ഥാപനങ്ങള്‍ക്ക്‌ പ്രത്യേക സംവരണം ഭരണഘടന ഉറപ്പുനല്‍കുന്നുള്ളതാണ്‌. ന്യൂനപക്ഷ വിദ്യാഭ്യാസ സ്ഥാപനങ്ങളില്‍ സര്‍ക്കാര്‍ ഇടപെടരുതെന്ന്‌ വ്യക്തമാക്കുന്ന 1991ലെ 11 അംഗ ഭരണഘടനാ ബെഞ്ചിന്റെ വിധി സുപ്രധാനമാണ്‌, കോടതി പറഞ്ഞു. 
മറ്റു വിദ്യാഭ്യാസ സ്ഥാപനങ്ങളില്‍ വിദ്യാഭ്യാസ അവകാശ നിയമം നടപ്പാക്കുന്നതിന്‌ തടസ്സങ്ങളില്ല. മറ്റു വിഭാഗങ്ങളുടെ എയിഡഡ്‌ സ്കൂളുകളെയും സര്‍ക്കാര്‍ സ്കൂളുകളായി പരിഗണിക്കാവുന്നതാണ്‌, കോടതി ഉത്തരവില്‍ വ്യക്തമാക്കി. ജസ്റ്റിസുമാരായ എ.കെ പട്നായക്‌, എസ്‌.ജെ മുഖോപാധ്യായ, ദീപക്‌ മിശ്ര, എഫ്‌എംഐ കാലിഫുള്ള എന്നിവരുള്‍പ്പെട്ട ബെഞ്ചാണ്‌ വിധി പറഞ്ഞത്‌. ആദ്യം രണ്ടംഗ ബെഞ്ചിനു മുന്നിലെത്തിയ കേസ്‌ പിന്നീട്‌ മൂന്നംഗ ബെഞ്ചിലേക്കും അതിനു ശേഷം അഞ്ചംഗ ഭരണഘടനാ ബെഞ്ചിലേക്കും എത്തുകയായിരുന്നു. അണ്‍എയ്ഡഡ്‌ സ്വകാര്യ ന്യൂനപക്ഷ വിദ്യാഭ്യാസ സ്ഥാപനങ്ങളുടെ അവകാശങ്ങളേപ്പറ്റിയാണ്‌ പ്രധാനമായും ഭരണഘടനാ ബെഞ്ച്‌ പരിശോധിച്ചത്‌. 
സ്വന്തം ലേഖകന്‍

</TEXT>
</DOC>