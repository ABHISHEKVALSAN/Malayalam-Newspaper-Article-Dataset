<DOC>
<DOCNO>114051499369.utf8</DOCNO>
<TEXT>


           ഇന്ദ്രപ്രസ്ഥത്തില്‍ തിരക്കിട്ട ചര്‍ച്ചകള്‍    

Wednesday 14 May 2014 11:44 am IST

ന്യൂദല്‍ഹി: ജനാധിപത്യ ഇന്ത്യയിലെ പുതിയ സര്‍ക്കാരിനെ വരവേല്‍ക്കാന്‍ അമേരിക്ക ഉള്‍പ്പെടെയുള്ള രാജ്യങ്ങള്‍ തയ്യാറെടുക്കുന്നതിനിടെ ഇന്ദ്രപ്രസ്ഥത്തില്‍ തിരക്കിട്ട കൂടിയാലോചനകള്‍ ആരംഭിച്ചു. വിവിധ വിദേശ രാജ്യങ്ങളുടെ പ്രതിനിധികള്‍ ഇതിനകം ബിജെപി നേതൃത്വവുമായി ചര്‍ച്ച നടത്തിക്കഴിഞ്ഞു. തെരഞ്ഞെടുപ്പ്‌ പ്രക്രിയ പൂര്‍ത്തിയാക്കിയ ഇന്ത്യയെ അഭിനന്ദിച്ച അമേരിക്കന്‍ പ്രസിഡന്റ്‌ ബരാക്‌ ഒബാമയുടെ നിലപാടിനെ പിന്തുണച്ച്‌ ബിജെപി പ്രസ്താവനയിറക്കി. ലോകത്തെ എല്ലാ ജനാധിപത്യ രാജ്യങ്ങളും രാജ്യത്തെ പുതിയ സര്‍ക്കാരുമായി യോജിച്ച്‌ പ്രവര്‍ത്തിക്കാന്‍ ആഗ്രഹിക്കുന്നതായി ബിജെപി വക്താവ്‌ പ്രകാശ്‌ ജാവ്ദേക്കര്‍ പറഞ്ഞു.
ഇന്ത്യയിലെ പുതിയ സര്‍ക്കാര്‍ രൂപീകരണം ഉള്‍പ്പെടെയുള്ള കാര്യങ്ങള്‍ സൂക്ഷ്മമായി നിരീക്ഷിക്കുകയാണെന്നും പുതിയ സര്‍ക്കാരുമായി തുല്യനിലവാരത്തില്‍ അടുത്തിടപെടാനാണ്‌ അമേരിക്ക ആഗ്രഹിക്കുന്നതെന്നും ഒബാമ പറഞ്ഞതിനു പിന്നാലെയാണ്‌ അമേരിക്കന്‍ പ്രസിഡന്റിന്റെ വാക്കുകളെ പിന്തുണച്ച്‌ ബിജെപി രംഗത്തെത്തിയത്‌. ഉലച്ചില്‍ തട്ടിയ ഇന്ത്യാ-അമേരിക്ക ബന്ധം ശക്തിപ്പെടുത്തുന്നതിനുള്ള നടപടികള്‍ ബിജെപി സര്‍ക്കാര്‍ അധികാരത്തിലെത്തിയാല്‍ സ്വീകരിക്കുമെന്ന്‌ അമേരിക്ക പ്രതീക്ഷിക്കുന്നുണ്ട്‌. ചൈന ഉള്‍പ്പെടെയുള്ള രാജ്യങ്ങളുടെ പ്രതിനിധികള്‍ കഴിഞ്ഞ ആറുമാസത്തിനിടെ നിരന്തരം ബിജെപി ദേശീയ അദ്ധ്യക്ഷന്‍ രാജ്നാഥ്സിങ്ങുമായി കൂടിക്കാഴ്ചകള്‍ നടത്തിയിരുന്നു. 
എക്സിറ്റ്‌ പോളുകള്‍ ബിജെപിക്ക്‌ ഭൂരിപക്ഷം പ്രഖ്യാപിച്ച സാഹചര്യത്തില്‍ മന്ത്രിസഭാ രൂപീകരണവും മറ്റു പ്രധാന തസ്തികകളിലെ നിയമനവും ഉള്‍പ്പെടെയുള്ള കാര്യങ്ങളില്‍ ദല്‍ഹിയില്‍ ചര്‍ച്ചകള്‍ തുടങ്ങിയിട്ടുണ്ട്‌. ബിജെപിയുടെ കടുത്ത എതിര്‍പ്പിനെ മറികടന്ന്‌ കരസേനാ മേധാവി നിയമനക്കാര്യത്തില്‍ അന്തിമ തീരുമാനമെടുത്ത കേന്ദ്രസര്‍ക്കാര്‍ നടപടി പുതിയ സര്‍ക്കാരിനെ സമ്മര്‍ദ്ദത്തിലാക്കുന്നതിനാണെന്നാണ്‌ ബിജെപിയുടെ വിലയിരുത്തല്‍. കരസേനാധിപനുമായി പുതിയ സര്‍ക്കാര്‍ നിരന്തരം ഏറ്റുമുട്ടല്‍ പാതയില്‍ സഞ്ചരിക്കേണ്ടിവരുമെന്ന കണക്കുകൂട്ടലിലാണ്‌ മണിക്കൂറുകള്‍ മാത്രം കാലാവധി ബാക്കിനില്‍ക്കെ പുതിയ കരസേനാധിപനെ നിയമിച്ചിരിക്കുന്നത്‌. എന്നാല്‍ ഇക്കാര്യത്തില്‍ ഇനി പ്രതികരിക്കേണ്ടെന്നാണ്‌ ബിജെപി തീരുമാനിച്ചിരിക്കുന്നത്‌.
മുതിര്‍ന്ന ബിജെപി നേതാക്കള്‍ തമ്മില്‍ നേരിട്ടും ഫോണിലൂടെയും നിരന്തരം ആശയവിനിമയം നടത്തുന്നുണ്ട്‌. പാര്‍ട്ടി ദേശീയ അദ്ധ്യക്ഷന്‍ രാജ്നാഥ്സിങ്‌ പ്രതിപക്ഷ നേതാവ്‌ സുഷമാ സ്വരാജുമായി ചര്‍ച്ച നടത്തി. നിതിന്‍ ഗഡ്കരി എല്‍.കെ. അദ്വാനിയുമായും നരേന്ദ്രമോദിയുമായും ചര്‍ച്ചകള്‍ നടത്തി. ഛത്തീസ്ഗഢ്‌ മുഖ്യമന്ത്രി രമണ്‍സിങ്‌ നരേന്ദ്രമോദിയെ സന്ദര്‍ശിച്ചു. മെയ്‌ 16ന്‌ ഫലം പുറത്തുവരുമ്പോള്‍ മന്ത്രിസഭാ രൂപീകരണം ഉള്‍പ്പെടെയുള്ള കാര്യങ്ങള്‍ വൈകരുതെന്ന നിലപാടിലാണ്‌ ബിജെപി. മന്ത്രിസഭാ രൂപീകരണം ഉള്‍പ്പെടെയുള്ളവയില്‍ മുന്‍കൂട്ടി തീരുമാനങ്ങളെടുക്കുകയാണെങ്കില്‍ പിന്നീട്‌ മാധ്യമങ്ങള്‍ വലിയ വിവാദമുണ്ടാക്കുന്നത്‌ തടയാനാവുമെന്നാണ്‌ ബിജെപി കരുതുന്നത്‌.
സ്വന്തം ലേഖകന്‍

</TEXT>
</DOC>