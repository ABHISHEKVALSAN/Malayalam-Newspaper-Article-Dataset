<DOC>
<DOCNO>114102736214.utf8</DOCNO>
<TEXT>


           വ്യാജഡോക്ടര്‍ പിടിയില്‍    

Monday 27 October 2014 9:23 pm IST

        തൃശൂര്‍: വ്യാജഡോക്ടര്‍ ചമഞ്ഞ് പണം തട്ടിപ്പു നടത്തിയ യുവതിയെ അറസ്റ്റുചെയ്തു. ആലപ്പുഴ വടക്കന്‍ദേശം സ്വദേശി ആറാട്ടുകുളങ്ങര ജോര്‍ജിന്റെ മകള്‍ മേഴ്‌സി(26)യെയാണ് ഷാഡോ പോലീസ് അറസ്റ്റുചെയതത്. ഇവര്‍ ലക്ഷങ്ങള്‍ ഇത്തരത്തില്‍ തട്ടിയെടുത്തതായാണ് അറിവ്.

ക്രിസ്ത്യന്‍പള്ളികള്‍, കന്യാസ്ത്രീമഠങ്ങള്‍, ആശുപത്രികള്‍ എന്നിവ കേന്ദ്രീകരിച്ചാണ് ഏറേയും തട്ടിപ്പുകള്‍ നടത്തിയിട്ടുള്ളത്. കേരളത്തില്‍ നിരവധി സ്ഥലങ്ങളിലായി തട്ടിപ്പു അരങ്ങേറിയിട്ടുള്ളതായാണ് ചോദ്യം ചെയ്യലില്‍ അറിയാന്‍ കഴിഞ്ഞത്. തൃശൂര്‍ മെഡിക്കല്‍ കോളേജിലെത്തി രോഗികളുടെ ബന്ധുക്കളില്‍നിന്നും ഡോക്ടറാണെന്ന് പറഞ്ഞ് സ്വയം പരിചയപ്പെടുത്തി പണം തട്ടിയെടുത്തതായും അറിയാന്‍ കഴിഞ്ഞിട്ടുണ്ട്.ആശുപത്രി പരിസരങ്ങളില്‍ ഡോക്ടറുടെ തിരിച്ചറിയല്‍ കാര്‍ഡ് കഴുത്തിലണിഞ്ഞ് സ്‌റ്റെതസ്‌ക്കോപ്പ് കൈവശം വെച്ച് ഡോക്ടര്‍മാര്‍ ധരിക്കുന്ന വേഷവിധാനങ്ങളോടേയാണ് യുവതി കറങ്ങിനടന്നിരുന്നത്. അറസ്റ്റിലാകുമ്പോള്‍ യുവതിയുടെ ബാഗില്‍ തട്ടിപ്പിന് ഉപയോഗിക്കുന്ന തിരിച്ചറിയല്‍ കാര്‍ഡ്, സ്‌റ്റെതസ്‌ക്കോപ്പ്, ഡോക്ടര്‍മാര്‍ ധരിക്കുന്ന കോട്ട് എന്നിവ ഉണ്ടായിരുന്നു.തിരിച്ചറിയല്‍കാര്‍ഡായി ഉപയോഗിച്ചിരുന്നത് കൊല്ലത്തെ ഒരു പ്രശസ്ത ആശുപത്രിയിലെ ന്യൂറോളജി വിഭാഗത്തിലെ സ്റ്റുഡന്റ് എന്ന വ്യാജതിരിച്ചറിയല്‍ കാര്‍ഡാണ്.

കന്യാസ്ത്രീമഠങ്ങളില്‍ നിരവധി പേര്‍ ഇവരുടെ തട്ടിപ്പിന് ഇരയായിട്ടുണ്ട്. നാലുമാസം മുമ്പ് നാടുവിട്ടുപോയ യുവതിയെ വിജയവാഡയില്‍നിന്നാണ് ഒരുമാസം മുമ്പ് പോലീസ് കണ്ടെത്തിയത്.പലപേരുകളിലാണ് വിവിധ സ്ഥലങ്ങളില്‍ ഇവര്‍ അറിയപ്പെട്ടിരുന്നത്. പരിചയപ്പെടുന്നവരോട് ലിജി, ലിറ്റിസെബാസ്റ്റ്യന്‍, കരുണ എന്നീ പേരുകളാണ് പറഞ്ഞിരുന്നത്. കേവലം പത്താംക്ലാസ് യോഗ്യതമാത്രമാണ് യുവതിക്ക് ഉള്ളത്.സിറ്റി പോലീസ് കമ്മീഷണര്‍ ജേക്കബ്ബ് ജോബിന് ലഭിച്ച രഹസ്യസന്ദേശത്തെ തുടര്‍ന്ന് ഇന്നലെ പുത്തന്‍പള്ളിക്ക് സമീപം വെച്ച് ഷാഡോ പോലീസ് അംഗങ്ങളായ എ.എസ്.ഐ മാരായ ഡേവീസ്, വിജയന്‍, അന്‍സാര്‍, സീനിയര്‍ സി.പി.ഒ മാരായ സുവ്രതകുമാര്‍, റാഫി, ഗോപാലകൃഷ്ണന്‍, സി.പി.ഒ മാരായ ഉല്ലാസ്, പഴനിസ്വാമി, വനിത സി.പി.ഒ ഗീത എന്നിവരടങ്ങിയ സംഘമാണ് പ്രതിയെ അറസ്റ്റുചെയ്തത്.
    
</TEXT>
</DOC>