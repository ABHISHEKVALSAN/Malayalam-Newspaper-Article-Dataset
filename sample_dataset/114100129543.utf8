<DOC>
<DOCNO>114100129543.utf8</DOCNO>
<TEXT>


           ഭൂപരിഷ്‌ക്കരണ നിയമം ക്ഷേത്രങ്ങളെ നാശത്തിലേക്ക് നയിച്ചു: വെള്ളാപ്പള്ളി    

Wednesday 1 October 2014 10:02 pm IST

        എടത്വ(ആലപ്പുഴ): ഇടതുസര്‍ക്കാര്‍ കൊണ്ടുവന്ന ഭൂപരിഷ്‌ക്കരണ നിയമം ഹൈന്ദവ ക്ഷേത്രങ്ങളെ നാശത്തിലേക്ക് നയിച്ചതായി എസ്എന്‍ഡിപി യോഗം ജനറല്‍ സെക്രട്ടറി വെള്ളാപ്പള്ളി നടേശന്‍. തലവടി പനയന്നൂര്‍കാവ് ദേവീ ക്ഷേത്രം ഏര്‍പ്പെടുത്തിയ ഭീഷ്മാചാര്യ അവാര്‍ഡ് ഏറ്റുവാങ്ങി സംസാരിക്കുകയായിരുന്നു അദ്ദേഹം.
ക്ഷേത്രങ്ങളുടെ സ്വത്തു വകകള്‍ വീതം വെച്ചു നല്‍കിയപ്പോള്‍ ക്ഷേത്രത്തിലെ ദൈനംദിന പ്രവര്‍ത്തനങ്ങള്‍ എങ്ങനെ നടക്കുമെന്ന് ഭൂനയ ബില്ല് തയ്യാറാക്കിയവര്‍ ആലോചിച്ചില്ല. വരുമാനമില്ലാത്ത ക്ഷേത്രങ്ങള്‍ നശിച്ച് നാശോത്മുഖമായി തീര്‍ന്നു. അര്‍ഹതപ്പെട്ടവപോലും ഹൈന്ദവര്‍ക്ക് ലഭിക്കുന്നില്ല. അധികാരത്തിന്റെ അകത്തളില്‍ പിടിമുറുക്കി സര്‍ക്കാരില്‍ നിന്ന് അവകാശങ്ങള്‍ തട്ടിയെടുക്കുന്നവര്‍ക്കാണ് രക്ഷ. പാര്‍ലമെന്റ് വ്യാമോഹം ഇല്ലാത്തതാണ് സത്യം തുറന്നു പറയാന്‍ കാരണമെന്ന് വെള്ളാപ്പള്ളി പറഞ്ഞു.
വിഎച്ച്പി ജില്ലാ പ്രസിഡന്റ് പി.ആര്‍.വി. നായര്‍ അദ്ധ്യക്ഷത വഹിച്ചു. ക്ഷേത്ര കാര്യദര്‍ശി ആനന്ദന്‍ നമ്പൂതിരി മുഖ്യപ്രഭാഷണം നടത്തി. പ്രീതി നടേശന്‍, അഡ്വ. മുരളി മനോഹര്‍ ചെങ്ങന്നൂര്‍, രഘുനാഥന്‍, കെ.എസ്. സജികുമാര്‍, വിശ്വനാഥന്‍ നായര്‍, പ്രസാദ് എന്നിവര്‍ പ്രസംഗിച്ചു.
    
</TEXT>
</DOC>