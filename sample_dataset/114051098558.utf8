<DOC>
<DOCNO>114051098558.utf8</DOCNO>
<TEXT>


           മണ്ണുമാന്തി യന്ത്രത്തിനടിയില്‍പ്പെട്ട്‌ നാലുവയസുകാരി മരിച്ചു    

Saturday 10 May 2014 10:18 pm IST

മുണ്ടക്കയം: വീട്ടമുറ്റത്തു കളിക്കുന്നതിനിടെ നിയന്ത്രണം വിട്ട്‌ മറിഞ്ഞ മണ്ണുമാന്തിയന്ത്രത്തിനടിയില്‍പ്പെട്ട്‌ നാലുവയസ്സുകാരി മരിച്ചു. ഇന്നലെ വൈകിട്ട്‌ നാലുമണിയോടെ കോരുത്തോട്‌ കോസടി- കൊട്ടാരം കടയ്ക്ക്‌ സമീപമാണ്‌ അപകടം. കോസടി പ്ലാക്കേതെക്കേതില്‍ അരുണ്‍ രാജേഷ്‌ - രാജി ദമ്പതികളുടെ മൂത്തമകള്‍ അഞ്ജനയാണ്‌ അപ്രതീക്ഷിത ദുരന്തത്തിനിരയായത്‌. ഗുരുതരമായി പരിക്കേറ്റ സഹോദരി ഒന്നരവയസുകാരി അനുപമയെ കോട്ടയം മെഡിക്കല്‍ കോളേജ്‌ ആശുപത്രിയില്‍ പ്രവേശിപ്പിച്ചു. അമ്മയുടെ കണ്‍മുന്നിലാണ്‌ നാടിനെ നടുക്കിയ ദുരന്തം നടന്നത്‌.
കൊട്ടാരം കടയില്‍ നിന്നും കോസടിയിലേക്ക്‌ കുത്തിറക്കമിറങ്ങിവന്ന മണ്ണുമാന്തിയന്ത്രം നിയന്ത്രണം വിട്ട്‌ മണ്‍തിട്ടതകര്‍ത്ത്‌ അരുണ്‍ രാജേഷിന്റെ വീട്ടുമുറ്റത്തേക്ക്‌ തലകീഴായി മറിയുകയായിരുന്നു. ഈ സമയത്ത്‌ വീട്ടുമുറ്റത്ത്‌ കളിക്കുകയായിരുന്നു അഞ്ജനയും അനുപമയും. മുറ്റത്തേക്ക്‌ മറിഞ്ഞ മണ്ണുമാന്തി യന്ത്രത്തിന്റെ ബക്കറ്റിനടിയില്‍ ഇരുവരും കുടുങ്ങി. ബക്കറ്റിന്റെ പല്ലുകൊണ്ട്‌ ഗുരുതരമായി പരിക്കേറ്റ അഞ്ജന സംഭവസ്ഥലത്ത്‌ തന്നെ മരിച്ചു. 
ഫയര്‍ഫോഴ്സ്‌ സംഘവും പോലീസും നാട്ടുകാരും ചേര്‍ന്ന്‌ ഇളയകുട്ടിയെ രക്ഷപ്പെടുത്തി. കോരൂത്തോട്‌ സികെഎം ഇംഗ്ലീഷ്‌ മീഡിയം സ്കൂളിലെ യുകെജി വിദ്യാര്‍ത്ഥിനിയാണ്‌ മരിച്ച അഞ്ജന. മൃതദേഹം സ്വകാര്യ ആശുപത്രി മോര്‍ച്ചറിയില്‍.
    
</TEXT>
</DOC>