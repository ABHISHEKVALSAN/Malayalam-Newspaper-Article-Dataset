<DOC>
<DOCNO>114011267614.utf8</DOCNO>
<TEXT>


           ആംആദ്മിയും ആര്‍എംപിയും സഖ്യത്തിന്    

Sunday 12 January 2014 1:05 pm IST

കോഴിക്കോട്: തെരഞ്ഞെടുപ്പ് സഖ്യത്തിനായി ആംആദ്മിയും ആര്‍എംപിയും ഒരുങ്ങുന്നു.. ഇതു സംബന്ധിച്ച വിഷയത്തില്‍ ചര്‍ച്ചകളും നടത്തി. ആംആദ്മിയുമായി സഹകരിച്ച് സ്ഥാനാര്‍ഥികളെ മത്സരിപ്പിക്കുമെന്നാണ് ആര്‍എംപി നേതൃത്വം അറിയിച്ചത്.

ലോക്‌സഭാ തെരഞ്ഞെടുപ്പിലെ എല്ലാ മണ്ഡലങ്ങളിലും എഎപിയുമായി ചേര്‍ന്നു മത്സരിക്കുമെന്നും ആര്‍എംപി നേതാവ് എന്‍. വേണു പറഞ്ഞു. ഇടത് ജനകീയ ബദലിനായി ഒന്നിക്കുമെന്നും ആര്‍എംപി നേതൃത്വം വ്യക്തമാക്കി.

ലയന സാധ്യതകള്‍ തള്ളിക്കളഞ്ഞ നേതൃത്വം തെരഞ്ഞെടുപ്പില്‍ ഒന്നിച്ച് മത്സരിക്കുന്നതിനെ കുറിച്ചാണ് ആലോചിക്കുന്നത്. യോജിച്ച് പ്രവര്‍ത്തിക്കാവുന്ന മേഖലകളിലെല്ലാം ഒന്നിക്കുമെന്ന് ആര്‍എംപി നേതാവ് കെകെ രമ പറഞ്ഞു. കേരളം പോലെ അഴിമതി പെരുകുന്ന സംസ്ഥാനത്ത് ആംആദ്മിയെ പോലുള്ളവര്‍ അനിവാര്യമാണെന്നും ഇടതുപക്ഷത്തിലും വലതു പക്ഷത്തിലും പ്രതീക്ഷ നഷ്ടപ്പെട്ടെന്നും ആര്‍എംപി നേതൃത്വം വ്യക്തമാക്കി.

നേരത്തെ തന്നെ മൂന്നു സീറ്റുകളില്‍ മത്സരിക്കുമെന്ന് ആംആദ്മി വ്യക്തമാക്കിയിരുന്നു. ഈ മണ്ഡലങ്ങളില്‍ എഎപിക്കു പിന്തുണ നല്‍കുമെന്നും മറ്റു മണ്ഡലങ്ങളില്‍ പൊതു സ്ഥാനാര്‍ഥികളെ നിര്‍ത്തുമെന്നും അദ്ദേഹം അറിയിച്ചു.

ആര്‍എംപിയുടെ ദല്‍ഹി നേതാക്കള്‍ അരവിന്ദ് കേജ്‌രിവാളടക്കമുള്ള എഎപി നേതാക്കളുമായി നടത്തിയ ചര്‍ച്ചയെ തുടര്‍ന്നാണ് ഈ തീരുമാനം. അതേസമയം ആം ആദ്മി പാര്‍ട്ടിയിലേക്ക് പോകുമെന്ന വാര്‍ത്തകള്‍ ശുദ്ധ അസംബന്ധമാണെന്ന് പി.ടി.എ റഹിം എംഎല്‍എ പറഞ്ഞു.

നേരത്തെ എഎപി നേതാക്കളുമായി പിടിഎ റഹീം ചര്‍ച്ച നടത്തിയെന്നും ഇതു സംബന്ധിച്ച് ഒരു മാസത്തിനകം ഉറപ്പു തരാമെന്ന് ആപ് നേതാക്കളോട് റഹീം പറഞ്ഞതായും റിപ്പോര്‍ട്ടുകള്‍ വ്യക്തമാക്കിയിരുന്നു.
    
</TEXT>
</DOC>