<DOC>
<DOCNO>114092186500.utf8</DOCNO>
<TEXT>


           ഒ. രാജഗോപാലിനും എം.ടി രമേശിനും വീരശൈവ സഭയുടെ പിന്തുണ    

Sunday 21 September 2014 10:08 am IST

        തിരുവനന്തപുരം: ലോക്സഭാ തെരഞ്ഞെടുപ്പില്‍ തിരുവനന്തപുരത്തെ ബിജെപി സ്ഥാനാര്‍ത്ഥി ഒ.രാജഗോപാലിനും പത്തനംതിട്ടയില്‍ എം.ടി. രമേശിനും പിന്തുണ നല്‍കാന്‍ വീരശൈവസഭ സംസ്ഥാന കമ്മറ്റി തീരുമാനിച്ചു. സംസ്ഥാന കമ്മറ്റി നിശ്ചയിച്ച രാഷ്ട്രീയ കാര്യസമിതി വിവിധ രാഷ്ട്രീയ നേതാക്കളുമായി നടത്തിയ ചര്‍ച്ചകള്‍ക്കുശേഷമാണ്‌ തീരുമാനമെന്ന്‌ നേതാക്കള്‍ അറിയിച്ചു. 17 മണ്ഡലങ്ങളില്‍ യുഡിഎഫിനാണ്‌ വീരശൈവസഭ പിന്തുണ നല്‍കുന്നത്‌. 
കേന്ദ്രത്തില്‍ ബിജെപി അധികാരത്തില്‍ വന്നാല്‍ കേരളത്തിലെ പ്രാതിനിധ്യം ഉറപ്പുവരുത്താന്‍ ഒ.രാജഗോപാല്‍ വിജയിക്കേണ്ടത്‌ ആവശ്യമാണെന്ന്‌ രാഷ്ട്രീയകാര്യസമിതി വിലയിരുത്തി. മുതിര്‍ന്ന നേതാവെന്ന നിലയിലും സംശുദ്ധ രാഷ്ട്രീയത്തിന്റെ പ്രതീകമെന്ന നിലയിലുമാണ്‌ രാജഗോപാലിന്‌ പിന്തുണ നല്‍കുന്നത്‌. പത്തനംതിട്ടയിലെ ബിജെപി സ്ഥാനാര്‍ത്ഥി രമേശ്‌ സമുദായംഗം എന്നനിലയിലാണ്‌ പരിഗണിക്കപ്പെട്ടത്‌. ഓച്ചിറ ക്ഷേത്രത്തിലെ വീരശൈവരുടെ അവകാശം സംരക്ഷിക്കുന്നതില്‍ രാഷ്ട്രീയപാര്‍ട്ടിയില്‍ എടുക്കുന്ന നയത്തിന്റെ അടിസ്ഥാനത്തില്‍ ആലപ്പുഴ മണ്ഡലത്തിലെ പിന്തുണ പിന്നീട്‌ തീരുമാനിക്കും.
രാഷ്ട്രീയകാര്യസമിതി അംഗങ്ങളായ സംസ്ഥാന പ്രസിഡന്റ്‌ ടി.പി. കുഞ്ഞുമോന്‍, ജനറല്‍ സെക്രട്ടറി കെ.വി. ശിവന്‍, സീനിയര്‍ വൈസ്‌ പ്രസിഡന്റ്‌ സി.പി. മധുസൂദനന്‍ പിള്ള, ട്രഷറര്‍ പി.എന്‍. വിനോദ്‌, കേന്ദ്രകമ്മറ്റി അംഗം കെ. പ്രസന്നകുമാര്‍, യൂത്ത്‌ മൂവ്മെന്റ്‌ സംസ്ഥാന സെക്രട്ടറി അഡ്വ. അരുണ്‍ പ്രകാശ്‌ എന്നിവര്‍ ചര്‍ച്ചയില്‍ പങ്കെടുത്തു.
    
</TEXT>
</DOC>