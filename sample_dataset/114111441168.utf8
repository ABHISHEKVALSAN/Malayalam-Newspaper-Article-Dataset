<DOC>
<DOCNO>114111441168.utf8</DOCNO>
<TEXT>


            സുധീരന് പ്രസംഗിക്കാന്‍ കലോത്സവം അലങ്കോലപ്പെടുത്തി    

Friday 14 November 2014 2:01 am IST

        പെരിന്തല്‍മണ്ണ: അക്രമരഹിത കേരളത്തിനായി കെപിസിസി പ്രസിഡന്റ് വി.എം സുധീരന്‍ നയിക്കുന്ന ജനപക്ഷയാത്രക്കിടെ കോണ്‍ഗ്രസ്സുകാരുടെ അക്രമം. വി.എം സുധീരനുള്ള സ്വീകരണ സമ്മേളനം കൊഴുപ്പിക്കാന്‍ ഉപജില്ലാ കലോത്സവം കോണ്‍ഗ്രസ്സുകാര്‍ അലങ്കോലപ്പെടുത്തി. സുധീരന് പ്രസംഗിക്കാന്‍ സ്‌കൂള്‍ കലോത്സവം നിര്‍ത്തിവെക്കണമെന്നാവശ്യപ്പെട്ടായിരുന്നു പെരിന്തല്‍മണ്ണയില്‍ കോണ്‍ഗ്രസ്സ് പ്രവര്‍ത്തകര്‍ അഴിഞ്ഞാടിയത്.

പെരിന്തല്‍മണ്ണ ഉപജില്ലാ കലോത്സവത്തിന്റെ ഭാഗമായി സെന്‍ട്രല്‍ എല്‍പി സ്‌കൂളില്‍ നടന്ന അറബിക് കലോത്സവമാണ് കോണ്‍ഗ്രസ്സുകാര്‍ അലങ്കോലപ്പെടുത്തിയത്. ഇന്നലെ ഉച്ചയോടെയാണ് സംഭവം. അറബിക് കലോത്സവത്തിന്റെ ഭാഗമായുള്ള അറബി പദ്യം ചൊല്ലല്‍ മത്സരം വേദിയില്‍ നടന്നുകൊണ്ടിരിക്കെ മൈക്ക് ഓഫ് ചെയ്യണമെന്നാവശ്യപ്പെട്ടായിരുന്നു കോണ്‍ഗ്രസ്സുകാരുടെ അഴിഞ്ഞാട്ടം. മത്സരം പുരോഗമിക്കുന്നതിനിടെ മൈക്ക് ഓഫ് ചെയ്യാനാകില്ലെന്ന് സംഘാടകര്‍ അറിയിച്ചു.  ഇതു കേള്‍ക്കാതെ വേദിയില്‍ അതിക്രമിച്ചുകയറിയ കോണ്‍ഗ്രസ്സുകാര്‍ മൈക്കു പിടിച്ചു  വാങ്ങുകയും ഓഫ് ചെയ്യുകയുമായിരുന്നു. സംഘാടകരെ ഭീഷണിപ്പെടുത്തുകയും ചെയ്തു.

ജനപക്ഷയാത്രയ്ക്ക് പഴേരി മൈതാനത്തില്‍ സ്വീകരണം നല്‍കാനായിരുന്നു നേരത്തെ നിശ്ചയിച്ചിരുന്നത്. എന്നാല്‍ പരിപാടിക്ക് ആളില്ലാത്തതിനാല്‍ സ്വീകരണസമ്മേളനം കലോത്സവം നടക്കുന്ന വേദിക്ക് സമീപത്തേക്ക് മാറ്റുകയായിരുന്നു. സ്വീകരണ സമ്മേളനത്തില്‍  പീതാംബരക്കുറുപ്പിന്റെ പ്രസംഗം അവസാനിച്ച ശേഷം മന്ത്രി ആര്യാടന്‍ മുഹമ്മദാണ് സംസാരിച്ചത്. സുധീരന്‍ വേദിയിലേക്ക് കയറുന്നതിനിടെ  മൈക്ക് ഓഫ് ചെയ്യാന്‍ ആര്യാടന്‍ അണികളോട് ആജ്ഞാപിക്കുകയായിരുന്നു.  മന്ത്രിയുടെ ആഹ്വാനം ഏറ്റെടുത്ത അണികള്‍  കലോത്സവം അലങ്കോലപ്പെടുത്തി നേതാവിന് പ്രസംഗിക്കാന്‍ അവസരം ഒരുക്കി. സംഭവം റിപ്പോര്‍ട്ട് ചെയ്യാനെത്തിയ മാധ്യമപ്രവര്‍ത്തകരെയും  കോണ്‍ഗ്രസ്സുകാര്‍ ആക്രമിച്ചു. അക്രമത്തെത്തുടര്‍ന്ന് അല്പനേരം കലോത്സവം നിര്‍ത്തിവെച്ചു.

കോണ്‍ഗ്രസ്  അക്രമത്തില്‍ ബിജെപി പെരിന്തല്‍മണ്ണ മണ്ഡലം കമ്മറ്റിയും എബിവിപി ജില്ലാസമിതിയും, വിവിധ അദ്ധ്യാപക സംഘടനകളും പ്രതിഷേധിച്ചു. മാധ്യമപ്രവര്‍ത്തകര്‍ക്ക് നേരെ നടന്ന അക്രമത്തില്‍ പെരിന്തല്‍മണ്ണ പ്രസ്സ് ഫോറവും പ്രതിഷേധിച്ചു.
    
</TEXT>
</DOC>