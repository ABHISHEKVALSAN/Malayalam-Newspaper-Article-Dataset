<DOC>
<DOCNO>114052803406.utf8</DOCNO>
<TEXT>


           കള്ളപ്പണം കണ്ടെത്താന്‍ കേന്ദ്രം പ്രത്യേക സംഘം രൂപീകരിച്ചു    

Wednesday 28 May 2014 10:24 am IST

ന്യൂദല്‍ഹി: കള്ളപ്പണം കണ്ടെത്തുന്നതിനായി പ്രത്യേക അന്വേഷണ സംഘം രൂപീകരിച്ച്‌ കേന്ദ്രസര്‍ക്കാരിന്റെ ആദ്യ ഉത്തരവ്‌ പുറത്തിറങ്ങി. നികുതി വെട്ടിച്ചും നിയമവിരുദ്ധമായ മാര്‍ഗ്ഗങ്ങളിലൂടെയും ഉണ്ടാക്കി അനധികൃതമായി വിദേശങ്ങളില്‍ സൂക്ഷിച്ചിരിക്കുന്ന ഇന്ത്യാക്കാരുടെ സമ്പത്ത്‌ കണ്ടെത്തുകയാണ്‌ സുപ്രീംകോടതിയുടെ നിര്‍ദ്ദേശമനുസരിച്ച്‌ രൂപീകരിച്ച അന്വേഷണ സംഘത്തിന്റെ ലക്ഷ്യം. നരേന്ദ്രമോദിയുടെ അദ്ധ്യക്ഷതയില്‍ ചേര്‍ന്ന ആദ്യമന്ത്രിസഭായോഗത്തിന്റെ തീരുമാനമാണിത്‌. 

സുപ്രീംകോടതി മുന്‍ ജസ്റ്റിസ്‌ എം.ബി ഷാ ചെയര്‍മാനും സുപ്രീംകോടതി ജഡ്ജായിരുന്ന ജസ്റ്റിസ്‌ അരിജിത്‌ പസായത്‌ വൈസ്‌ ചെയര്‍മാനുമായ അന്വേഷണ സംഘത്തില്‍ മറ്റു പതിനൊന്ന്‌ അംഗങ്ങള്‍ കൂടിയുണ്ട്‌. മുന്‍സര്‍ക്കാരിന്റെ കാലത്ത്‌ പ്രത്യേക അന്വേഷണ സംഘത്തിന്റെ തലവനാകാനുള്ള ക്ഷണം തള്ളിയ ജസ്റ്റിസ്‌ എം.ബി ഷാ പുതിയ സര്‍ക്കാര്‍ വന്നതോടെ നിലപാട്‌ മാറ്റുകയായിരുന്നു. റവന്യൂ സെക്രട്ടറി, റിസര്‍വ്‌ ബാങ്ക്‌ ഡപ്യൂട്ടി ഗവര്‍ണ്ണര്‍, ഐ.ബി ഡയറക്ടര്‍, എന്‍ഫോഴ്സ്മെന്റ്‌ ഡയറക്ടര്‍, പ്രത്യക്ഷ നികുതിവകുപ്പ്‌ ഡയറക്ടര്‍, നര്‍ക്കോട്ടിക്‌ കണ്‍ട്രോള്‍ ബ്യൂറോ ഡയറക്ടര്‍ ജനറല്‍, റവന്യൂ ഇന്റലിജന്‍സ്‌ ഡയറക്ടര്‍ ജനറല്‍, സാമ്പത്തിക രഹസ്യാന്വേഷണ വിഭാഗം ഡയറക്ടര്‍, റോ ഡയറക്ടര്‍, പ്രത്യക്ഷ നികുതി ജോയിന്റ്‌ സെക്രട്ടറി എന്നിവരെയാണ്‌ അംഗങ്ങളായി ഉള്‍പ്പെടുത്തിയിരിക്കുന്നത്‌. 

കള്ളപ്പണം സംബന്ധിച്ച കേസുകളില്‍ അന്വേഷണം നടത്തുന്നതിനും കേസ്‌ കേള്‍ക്കുന്നതിനും പ്രത്യേക അന്വേഷണ സംഘത്തിന്‌ അധികാരമുണ്ട്‌. സമയാസമയങ്ങളില്‍ അന്വേഷണ പുരോഗതി സംഘം പരിശോധിക്കും. രാജ്യത്തിന്റെ പരമാധികാരത്തിന്‌ വലിയ വെല്ലുവിളിയായി മാറിയ കള്ളപ്പണം കണ്ടെത്തുന്ന യുദ്ധത്തിന്‌ കേന്ദ്രസര്‍ക്കാര്‍ തുടക്കമിടുകയാണെന്ന്‌ മന്ത്രിസഭാ യോഗ തീരുമാനങ്ങള്‍ വിശദീകരിച്ചുകൊണ്ട്‌ കേന്ദ്രനിയമമന്ത്രി രവിശങ്കര്‍ പ്രസാദ്‌ പറഞ്ഞു. 

    
</TEXT>
</DOC>