<DOC>
<DOCNO>114051800650.utf8</DOCNO>
<TEXT>


           അഴിമതി തടയാന്‍ രൂപീകരിച്ച വിജിലന്‍സ്‌ കമ്മറ്റികള്‍ പ്രഹസനമായി    

Sunday 18 May 2014 11:51 pm IST

        ആലപ്പുഴ: അഴിമതി തടയുന്നതിനും പൊതുജനങ്ങള്‍ക്ക്‌ സര്‍ക്കാര്‍ ഓഫീസുകളില്‍ നിന്നുള്ള സേവനങ്ങള്‍ വേഗത്തില്‍ ലഭ്യമാക്കുന്നതിനുമായി സംസ്ഥാനത്ത്‌ സര്‍ക്കാര്‍ ഏറെ കൊട്ടിഘോഷിച്ച്‌ തുടങ്ങിയ ജില്ലാ വിജിലന്‍സ്‌ കമ്മറ്റികള്‍ പ്രഹസനമായി.
കഴിഞ്ഞ വര്‍ഷം പകുതിയോടെ എല്ലാ ജില്ലകളിലും വിജിലന്‍സ്‌ കമ്മറ്റികള്‍ രൂപീകരിച്ചെങ്കിലും വര്‍ഷം ഒന്ന്‌ പിന്നിട്ടിട്ടും ഒരു യോഗം പോലും വിളിച്ചു ചേര്‍ക്കാന്‍ കഴിഞ്ഞിട്ടില്ല. 
അതത്‌ ജില്ലകളിലെ പൊതുജനങ്ങള്‍ക്ക്‌ അവരുടെ പരാതികള്‍ തീര്‍പ്പാക്കി നടപടികള്‍ സമയബന്ധിതമായി പൂര്‍ത്തീകരിക്കുന്നതിനുമാണ്‌ വിജിലന്‍സ്‌ കമ്മറ്റി രൂപീകരിച്ചത്‌. മൂന്ന്‌ മാസത്തിലൊരിക്കലെങ്കിലും യോഗം ചേര്‍ന്ന്‌ നടപടികളെടുക്കണമെന്നായിരുന്നു വ്യവസ്ഥയെങ്കിലും പാലിക്കപ്പെട്ടില്ല.
2013 മാര്‍ച്ച്‌ 25ലെ സര്‍ക്കാര്‍ ഉത്തരവ്‌ പ്രകാരം കമ്മറ്റിയുടെ ചെയര്‍മാന്‍ ജില്ലാ കളക്ടറും വിജിലന്‍സ്‌ ഡിവൈഎസ്പി കണ്‍വീനറുമാണ്‌. 
റവന്യു, പോലീസ്‌, സിവില്‍ സപ്ലൈസ്‌, ലോക്കല്‍ സെല്‍ഫ്‌ ഗവണ്‍മെന്റ്‌, കൃഷി, പൊതുമരാമത്ത്‌, വാട്ടര്‍ അതോറിറ്റി, കെഎസ്‌ഇബി, മോട്ടോര്‍ വെഹിക്കിള്‍, രജിസ്ട്രേഷന്‍, ആരോഗ്യം എന്നി വിഭാഗങ്ങളുടെ ജില്ലാതല ഉന്നതോദ്യോഗസ്ഥര്‍ കമ്മറ്റിയംഗങ്ങളുമാണ്‌. വിജിലന്‍സ്‌ എസ്പി നിര്‍ബന്ധമായും യോഗത്തില്‍ പങ്കെടുക്കേണ്ടതുമുണ്ട്‌. പൊതുജനങ്ങളില്‍ നിന്നും പരാതി സ്വീകരിക്കുകയും വിവരങ്ങള്‍ അന്വേഷിക്കാന്‍ ഏത്‌ ഉദ്യോഗസ്ഥനെയും വിളിച്ചുവരുത്താനും കമ്മറ്റിക്ക്‌ അധികാരമുണ്ട്‌. സന്നദ്ധ സംഘടനകള്‍, മനുഷ്യാവകാശ സംഘടനകള്‍, റസിഡന്‍സ്‌ അസോസിയേഷനുകള്‍, രാഷ്ട്രീയ പാര്‍ട്ടികള്‍ എന്നിവയുടെ പ്രതിനിധികളെയും കമ്മറ്റികളില്‍ ഉള്‍പ്പെടുത്താം. എന്നാല്‍ സര്‍ക്കാര്‍ നിര്‍ദേശ പ്രകാരം വിപുലമായ യോഗങ്ങള്‍ വിളിച്ചുചേര്‍ത്ത്‌ കമ്മറ്റി രൂപീകരിച്ചെങ്കിലും യാതൊരു തുടര്‍നടപടികളും ഒരു ജില്ലയിലും സ്വീകരിച്ചില്ല. 
ആലപ്പുഴ ജില്ലയില്‍ 2013 ജൂലൈ 19നാണ്‌ വിജിലന്‍സ്‌ കമ്മറ്റി രൂപീകരിച്ചത്‌. പിന്നീട്‌ കമ്മറ്റിയുടെ ഒരു യോഗവും നടന്നില്ല. ഇത്രയും വിപുലമായ അധികാരമുള്ള കമ്മറ്റി രൂപീകരിച്ചതായി പൊതുജനങ്ങള്‍ക്കും വിവരമില്ല. 
അതിനാല്‍ തന്നെ യാതൊരു പരാതിയും കമ്മറ്റി മുമ്പാകെ എത്തിയിട്ടുമില്ല. പൊതുജനങ്ങള്‍ക്ക്‌ ഏറെ പ്രയോജനകരമാകേണ്ട കമ്മറ്റിയാണ്‌ സര്‍ക്കാര്‍ അനാസ്ഥ മൂലം പ്രഹസനമായി മാറിയത്‌.
സ്വന്തം ലേഖകന്‍

</TEXT>
</DOC>