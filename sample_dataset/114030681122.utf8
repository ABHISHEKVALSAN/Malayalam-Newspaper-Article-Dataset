<DOC>
<DOCNO>114030681122.utf8</DOCNO>
<TEXT>


           വികസനത്തിന്‌ ആധാരം സംസ്കാരം: ഡോ.എന്‍.ആര്‍. മധു    

Thursday 6 March 2014 10:19 pm IST

ആറന്മുള : മൂലധനശക്തികളുടെ പ്രകൃതി വിരുദ്ധമായ വികസനത്തിന്‌ പിന്നില്‍ പ്രവര്‍ത്തിക്കുന്നവര്‍ തന്നെയാണ്‌ ആറന്മുളയെന്ന ഉദാത്തസംസ്കാരത്തെ ഇല്ലാതാക്കുവാന്‍ ശ്രമിക്കുന്നതെന്ന്‌ കേസരി ഡെപ്യൂട്ടി എഡിറ്റര്‍ ഡോ.എന്‍.ആര്‍. മധു അഭിപ്രായപ്പെട്ടു. ആറന്മുള വിമാനത്താവള പദ്ധതിക്കെതിരെ നടക്കുന്ന അനിശ്ചിതകാല സത്യാഗ്രഹത്തിന്റെ ഇരുപത്തിനാലാം ദിവസം സത്യാഗ്രഹം ഉദ്ഘാടനം ചെയ്തു സംസാരിക്കുകയായിരുന്നു ഡോ.എന്‍.ആര്‍. മധു.
മൂലധനശക്തികള്‍ പരിസ്ഥിതിയെ നശിപ്പിച്ച്‌ അവരുടെ വികസന അജണ്ട നടപ്പാക്കുമ്പോള്‍ പരിസ്ഥിതി സംരക്ഷിക്കുവാന്‍ സമരം അനിവാര്യമാണ്‌. ആറന്മുളയിലെ ജലസ്രോതസ്സുകള്‍ നശിപ്പിച്ച്‌, വയലുകള്‍ മണ്ണിട്ടു മൂടി, കാവുകള്‍ ഇല്ലാതാക്കി, ഐതിഹ്യപെരുമയുള്ള ഒരു നാട്‌ തകര്‍ക്കുവാന്‍ കൂട്ടുനില്‍ക്കുന്ന ഭരണാധികാരികള്‍ തന്നെ ഇന്ന്‌ പശ്ചിമഘട്ടം നശിപ്പിക്കുവാന്‍ കൂട്ടു നില്‍ക്കുന്നു. പരിസ്ഥിതിയെ നശിപ്പിച്ചുകൊണ്ട്‌ നടപ്പാക്കിയ ഇത്തരം വികലവികസനപദ്ധതികള്‍ കാരണം ഓസോണ്‍ പടലത്തിലുണ്ടായ വിള്ളലുകളാണ്‌ ഋതുഭേദങ്ങള്‍ മാറിമറിയാന്‍ കാരണം. തണ്ണീര്‍തടങ്ങളും നീര്‍ച്ചാലുകളും വയലുകളും നശിപ്പിച്ചാല്‍ കേരളം മറ്റൊരു സൊമാലിയായി മാറുമെന്ന്‌ അദ്ദേഹം പറഞ്ഞു. 
അറിവല്ല തിരിച്ചറിവാണ്‌ നമുക്ക്‌ വേണ്ടത്‌. പ്രകൃതിയും പരിസ്ഥിതിയും നിലനിര്‍ത്തേണ്ടത്‌ ഭാവിസമൂഹത്തിന്റെ നിലനില്‍പ്പിന്‌ ആവശ്യമാണെന്നുള്ള തിരിച്ചറിവാണ്‌ വേണ്ടതെന്ന്‌ സത്യാഗ്രഹത്തില്‍ മുഖ്യപ്രഭാഷണം നടത്തിയ ബാലഗോകുലം സംസ്ഥാന പ്രസിഡന്റ്‌ റ്റി.പി. രാജന്‍മാസ്റ്റര്‍ പറഞ്ഞു. പാടങ്ങളുടെ നടുവിലുള്ള ഇളം കാവുകള്‍ സംരക്ഷിച്ചിരുന്നതുകൊണ്ടാണ്‌ വയലുകള്‍ നിലനിന്നിരുന്നത്‌. കര്‍ഷകതൊഴിലാളികള്‍ ആരാധിച്ചിരുന്ന, ജലവും, ശുദ്ധവായുവും തന്നിരുന്ന ഇളം കാവുകള്‍ നശിപ്പിക്കുമ്പോള്‍ തകരുന്നത്‌ വര്‍ഷങ്ങളായി നിലനിന്നിരുന്ന ആവാസവ്യവസ്ഥയാണെന്ന്‌ രാജന്‍ മാസ്റ്റര്‍ അഭിപ്രായപ്പെട്ടു.
ആറന്മുള വിമാനത്താവളം എന്തിനും ആര്‍ക്കുമെന്നുള്ള ചോദ്യത്തിന്‌ ഭരണകൂടം ഉത്തരം നല്‍കണമെന്ന്സത്യാഗ്രഹത്തില്‍ അദ്ധ്യക്ഷത വഹിച്ച ശാന്തിസേന സംസ്ഥാന പ്രസിഡന്റും, ചില്ല്‌ മാസികയുടെ പത്രാധിപരുമായ ഇളയിടത്ത്‌ വേണുഗോപാല്‍ അഭിപ്രായപ്പെട്ടു. ബാലഗോകുലം പത്തനംതിട്ട ജില്ലാ കമ്മറ്റിഅംഗങ്ങള്‍ പ്രകടനവുമായെത്തി സത്യാഗ്രഹത്തില്‍ പങ്കുചേര്‍ന്നു. സൂര്യ എസ്‌. കുമാര്‍, സനിക, സൗമ്യ, ആദര്‍ശ്‌, കാശി നാഥ്‌ എന്നീ വിദ്യാര്‍ത്ഥികള്‍ പ്രമുഖരുടെ കവിതകള്‍ സത്യാഗ്രഹപന്തലില്‍ അവതരിപ്പിച്ചു.
ഹിന്ദു ഐക്യവേദി ജില്ലാ സെക്രട്ടറി കെ.പി. സോമന്‍ സ്വാഗതം പറഞ്ഞു. ആര്‍എസ്പി ജില്ലാ കമ്മറ്റി അംഗം ബാബു ചാക്കോ, സിപിഎം ജില്ലാ സെക്രട്ടറിയേറ്റ്‌ അംഗം എ.പത്മകുമാര്‍, ബാലഗോകുലം സംസ്ഥാന കമ്മറ്റി അംഗങ്ങളായ ബാബുരാജ്‌ മാസ്റ്റര്‍, ആര്‍. പ്രസന്നകുമാര്‍, പി.കെ. വിജയരാഘവന്‍, പരിസ്ഥിതി പ്രവര്‍ത്തകന്‍ ഗോപാലകൃഷ്ണമൂര്‍ത്തി, ബാലഗോകുലം ജില്ലാ രക്ഷാധികാരി ഡോ.ശ്രീനിവാസന്‍, പി.എസ്‌. ഗിരീഷ്‌, ശശികുമാര്‍ എന്നിവര്‍ സത്യാഗ്രഹത്തില്‍ സംസാരിച്ചു.
സത്യാഗ്രഹത്തിന്റെ ഇരുപത്തിയഞ്ചാം ദിവസമായ വെള്ളിയാഴ്ച കെഎസ്റ്റിഎ സംസ്ഥാന പ്രസിഡന്റ്‌ കെ.എന്‍. സുകുമാരന്‍ ഉദ്ഘാടനം ചെയ്യും. കേരള പാണന്‍ സമാജം സംസ്ഥാന ജനറല്‍ സെക്രട്ടറി തഴവ സഹദേവന്‍ മുഖ്യപ്രഭാഷണം നടത്തും. ജൈവ കര്‍ഷകസമിതി ജില്ലാ സമിതി അംഗങ്ങള്‍ സത്യാഗ്രഹത്തില്‍ പങ്കു ചേരും.
    
</TEXT>
</DOC>