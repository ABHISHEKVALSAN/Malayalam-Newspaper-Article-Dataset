<DOC>
<DOCNO>114050797700.utf8</DOCNO>
<TEXT>


           കേരളത്തിന്റെ താല്‍പര്യം സംരക്ഷിക്കുന്നതില്‍ സര്‍ക്കാര്‍ പരാജയപ്പെട്ടു: വി.മുരളീധരന്‍    

Wednesday 7 May 2014 9:12 pm IST

        തിരുവനന്തപുരം: മുല്ലപ്പെരിയാര്‍ കേസില്‍ സുപ്രീംകോടതിയില്‍ കേരളത്തിന്റെ താല്‍പര്യം സംരക്ഷിക്കുന്നതില്‍ സംസ്ഥാന സര്‍ക്കാര്‍ പരാജയപ്പെട്ടെന്ന്‌ ബിജെപി സംസ്ഥാന അധ്യക്ഷന്‍ വി.മുരളീധരന്‍. ശാസ്ത്രീയ പഠനങ്ങളുടെ അടിസ്ഥാനത്തില്‍ മുല്ലപ്പെരിയാര്‍ ഡാമിന്റെ ബലക്ഷയവും ജനങ്ങള്‍ക്കുള്ള ആശങ്കയും സുപ്രീംകോടതിയെയും ഉന്നതാധികാരസമിതിയെയും ബോധ്യപ്പെടുത്താന്‍ കഴിയാത്തതാണ്‌ പ്രതികൂല വിധിയുണ്ടാകാന്‍ കാരണമെന്നും അദ്ദേഹം പത്രസമ്മേളനത്തില്‍ പറഞ്ഞു.
ഡാമിന്റെ ബലക്ഷയവും ഭൂകമ്പസാധ്യതാമേഖലയെന്നതും ചൂണ്ടിക്കാട്ടിയാണ്‌ ജലസംഭരണ ശേഷി 142 അടിയാക്കുന്നതിനെ സംസ്ഥാനം എതിര്‍ത്തിരുന്നതും പുതിയ അണക്കെട്ടു വേണമെന്ന വാദം ഉന്നയിച്ചതും. ഇതിനായാണ്‌ ഇപ്പോള്‍ പ്രക്ഷോഭം നടന്നുവരുന്നത്‌. അണക്കെട്ട്‌ ഏത്‌ നിമിഷവും തകരുമെന്നും എറണാകുളം വരെയുള്ള പ്രദേശങ്ങള്‍ വെള്ളത്തിനടിയിലാകുമെന്നുമാണ്‌ മന്ത്രി പി.ജെ.ജോസഫിന്റെ നേതൃത്വത്തില്‍ പ്രചരിപ്പിച്ചിരുന്നത്‌. ഈ വിവരങ്ങള്‍ വേണ്ട വിധത്തില്‍ കോടതിയെ അറിയിക്കാന്‍ സര്‍ക്കാരിനു കഴിഞ്ഞില്ല. മുല്ലപ്പെരിയാര്‍ അണക്കെട്ടുള്‍പ്പടെ കേരളത്തിലെ വിവിധ നദികളില്‍ നിന്നുള്ള വെള്ളം തമിഴ്‌നാട്‌ കാലങ്ങളായി കൊണ്ടുപോകുന്നുണ്ട്‌. ഈ വെള്ളം ഉപയോഗിച്ച്‌ കൃഷിനടത്തുന്നതിനൊപ്പം വൈദ്യുതിയും ഉല്‍പാദിപ്പിക്കുന്നു. 280 മെഗാവാട്ട്‌ വൈദ്യുതിയാണ്‌ ഇത്തരത്തില്‍ ഉല്‍പാദിപ്പിക്കുന്നത്‌. 
കൃഷിയില്‍ നിന്നും അനുബന്ധ വ്യവസായങ്ങളില്‍ നിന്നുമായി അമ്പതിനായിരത്തോളം കോടി രൂപയാണ്‌ പ്രതിവര്‍ഷം തമിഴ്‌നാട്‌ കേരളത്തിന്റെ വെള്ളമുപയോഗിച്ച്‌ നേടുന്നത്‌. ഇതിന്റെ വിഹിതം കേരളം ആവശ്യപ്പെടുകയോ അത്തരത്തിലൊരു കരാറോ ഇല്ല. കേരളത്തിന്‌ ഇതിന്റെ വിഹിതം തരാനുള്ള ബാധ്യത തമിഴ്‌നാടിനുണ്ടെന്ന്‌ മുരളീധരന്‍ പറഞ്ഞു.
    
</TEXT>
</DOC>