<DOC>
<DOCNO>114061106865.utf8</DOCNO>
<TEXT>


           യുപിയില്‍ മറ്റൊരു ബിജെപി നേതാവിനെക്കൂടി വെടിവെച്ചുകൊന്നു    

Wednesday 11 June 2014 10:42 am IST

ലക്നോ: യുപിയിലെ മുസാഫര്‍ നഗറിനു സമീപം ബിജെപി നേതാവ്‌ ഓം വീറിനെ(40) ബൈക്കിലെത്തിയ അജ്ഞാത സംഘം വെടിവെച്ചുകൊന്നു. അക്രമികളെ തിരിച്ചറിഞ്ഞിട്ടില്ല.ഓം വീര്‍ ബിജെപി മീരാപ്പൂര്‍ മണ്ഡലം പ്രസിഡന്‍റായിരുന്നു. 
രാവിലെ എട്ടുമണിയോടെ വീട്ടില്‍ നിന്ന്‌ അടുത്തുള്ള കൃഷി സ്ഥലത്തേക്ക്‌ നടന്നുപോകുമ്പോഴാണ്‌ ബൈക്കിലെത്തിയ രണ്ടു പേര്‍ വെടിവെച്ചത്‌. സ്വയരക്ഷക്ക്‌ ആയുധം കൊണ്ടുനടക്കുന്ന ഓം വീര്‍ റിവോള്‍വര്‍ എടുത്ത്‌ തിരിച്ചു വെടിവെച്ചെങ്കിലും അക്രമികള്‍ രക്ഷപ്പെട്ടു. ഓം വീര്‍ സംഭവ സ്ഥത്തു തന്നെ മരിച്ചു വീണു. 
ഏതാനും ദിവസങ്ങള്‍ക്കു മുന്‍പാണ്‌ ദാദ്രയില്‍ ബിജെപി നേതാവ്‌ വിജയ്‌ പണ്ഡിറ്റിനെ അക്രമികള്‍ വധിച്ചത്‌.യുപിയിലെ ക്രമസമാധാന തകര്‍ച്ച ചര്‍ച്ച ചെയ്യാന്‍ അഖിലേഷ്‌ ഇന്നലെ മുതിര്‍ന്ന ഉദ്യോഗസ്ഥരുടെ യോഗം വിളിച്ചിരുന്നു. അതിനു മുന്‍പായിരുന്നു അരും കൊല.
യുപിയില്‍ ക്രമസമാധാന നില ആകെ തകര്‍ന്നിരിക്കുകയാണ്‌. രണ്ടാഴ്ച മുന്‍പാണ്‌ ബദൗനില്‍ സഹോദരിമായ ബാലികമാരെ കൂട്ടമാഭംഗത്തിന്‌ ഇരയാക്കി മരത്തില്‍ കെട്ടിത്തൂക്കിക്കൊന്നത്‌. വിവാദം കെട്ടടങ്ങും മുന്‍പ്‌ ജഡ്ജിയെ മാനഭംഗപ്പെടുത്തി. രണ്ടു ദിവസത്തിനു ശേഷം ഗോതമ്പ്‌ പൊടിപ്പിക്കാന്‍ പോയി മടങ്ങുകയായിരുന്ന സഹോദരിമാരെ അഞ്ചംഗ സംഘം കൂട്ടമാനഭംഗത്തിന്‌ ഇരയാക്കി.
ക്രമസമാധാന നില ആകെത്തകര്‍ന്ന സാഹചര്യത്തില്‍ യുപിയിലെ അഖിലേഷ്‌ യാദവ്‌ സര്‍ക്കാരിനെ ഉടന്‍ പിരിച്ചുവിടണമെന്ന്‌ ബിഎസ്പി നേതാവ്‌ മായാവതി ആവശ്യപ്പെട്ടു. ഈ ആവശ്യം ഉന്നയിച്ച്‌ രാജ്യസഭയില്‍ ബഹളം ഉണ്ടാക്കിയ ബിഎസ്പി നേതാക്കള്‍ സഭയില്‍ നിന്ന്‌ ഇറങ്ങിപ്പോകുകയും ചെയ്തു. ബദൗനില്‍ രണ്ട്‌ സഹോദരിമാരെ കൂട്ടമാനഭംഗത്തന്‌ ഇരയാക്കിയ ശേഷം തൂക്കിക്കൊന്ന കാര്യവും ബിജെപി നേതാവിനെ വെടിവെച്ചു കൊന്ന സംഭവവും ചൂണ്ടിക്കാട്ടിയ മായാവതി യുപിയിലെ ക്രമസമാധാന നില പാടേ തകര്‍ന്നിരിക്കുകയാണെന്ന്‌ ആരോപിച്ചു. അവിടെ ഉടന്‍ കേന്ദ്രം ഇടപെടണം, രാഷ്ട്രപതി ഭരണം ഏര്‍പ്പെടുത്തണം.
ബദൗന്‍ കേസില്‍ സിബിഐ അന്വേഷണം നടത്തുമെന്ന്‌ മുഖ്യമന്ത്രി അഖിലേഷ്‌ യാദവ്‌ പ്രഖ്യാപിച്ചെങ്കിലും ഒന്നും ചെയ്തിട്ടില്ല, മായാവതി പറഞ്ഞു.
    
</TEXT>
</DOC>