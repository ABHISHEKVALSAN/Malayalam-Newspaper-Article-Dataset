<DOC>
<DOCNO>114111341150.utf8</DOCNO>
<TEXT>


             ഒത്തുകളി സമരം: ആരോപണം സത്യമെന്ന് തെളിഞ്ഞു-വി.മുരളീധരന്‍    

Thursday 13 November 2014 11:18 pm IST

        തിരുവനന്തപുരം: യുഡിഎഫ് സര്‍ക്കാരിനെതിരെ ഇടതുമുന്നണി നടത്തിവരുന്ന സമരങ്ങളെല്ലാം ഇരുമുന്നണികളും തമ്മില്‍ നടത്തുന്ന ഒത്തുകളിയുടെ ഭാഗമാണെന്ന ആരോപണം സത്യമാണെന്ന് തെളിഞ്ഞിരിക്കുന്നതായി ബിജെപി സംസ്ഥാന അധ്യക്ഷന്‍ വി.മുരളീധരന്‍ പറഞ്ഞു.

ഇടതുമുന്നണിയിലെ പ്രധാന ഘടകകക്ഷിയായ സിപിഐ തന്നെ ഇനി അഡ്ജസ്റ്റ്‌മെന്റ് സമരത്തിനില്ലെന്ന് പ്രഖ്യാപിച്ചിരിക്കുകയാണ്. യുഡിഎഫ് സര്‍ക്കാരിനെതിരെ സിപിഎം നേതൃത്വം കൊടുത്ത് ഇടതുമുന്നണി നടത്തിയിരുന്ന പല സമരങ്ങളും ജനങ്ങളെയും ഇടതുമുന്നണിയിലെ അണികളെയും വിഡ്ഢികളാക്കികൊണ്ടാണ് നടത്തിയതെന്ന് വ്യക്തമായിരിക്കുകയാണ്. എല്ലാ സമരങ്ങളും അവസാനിപ്പിച്ചത് ഭരണമുന്നണിയുമായി നടത്തിയ ഒത്തുകളിയുടെ ഭാഗമായാണ്.

ഏതൊക്കെ സമരങ്ങളാണ് ഇത്തരത്തില്‍ അഡ്ജസ്റ്റ്‌മെന്റ് സമരങ്ങളെന്ന് സിപിഐ വ്യക്തമാക്കണമെന്ന് വി.മുരളീധരന്‍ ആവശ്യപ്പെട്ടു. അത് ജനങ്ങളെ അറിയിക്കാനുള്ള ബാധ്യത കൂടി സിപിഐക്കും പന്ന്യന്‍ രവീന്ദ്രനുമുണ്ട്. സോളാര്‍ സമരം അടക്കമുള്ള സമരങ്ങളില്‍ സര്‍ക്കാരുമായി ധാരണയുണ്ടാക്കിയാണ് സിപിഎം അവസാനിപ്പിച്ചത്.

പിണറായി വിജയനെതിരായ ലാവ്‌ലിന്‍ കേസിന്റെ അന്വേഷണവും യുവമോര്‍ച്ച നേതാവായിരുന്ന ജയകൃഷ്ണന്‍മാസ്റ്ററുടെ വധക്കേസ് ഉള്‍പ്പടെയുള്ള കേസുകളുടെ സിബിഐ അന്വേഷണവും അട്ടിമറിക്കാനാണ് സിപിഎം, ഉമ്മന്‍ചാണ്ടി സര്‍ക്കാരുമായി ഒത്തു തീര്‍പ്പുണ്ടാക്കി സമരങ്ങളില്‍ നിന്ന് പിന്‍വാങ്ങിയതെന്ന ആരോപണം ഉയര്‍ന്നിരുന്നു. അണികളെ ഇളക്കിവിട്ട് സമരങ്ങള്‍ നടത്തിയ ശേഷം, സര്‍ക്കാരുമായി വിലപേശി സമരങ്ങള്‍ അവസാനിപ്പിക്കുന്ന അഡ്ജസ്റ്റ്‌മെന്റ് സമരങ്ങളില്‍ മടുത്താണ് സിപിഐ ഇപ്പോള്‍ പരസ്യമായി പ്രതികരിച്ചിരിക്കുന്നത്.

അണികളെ വഞ്ചിച്ചും വിഡ്ഢികളാക്കിയും നടത്തിയ സമരങ്ങളേതൊക്കെയാണെന്ന് പരസ്യപ്പെടുത്താന്‍ പന്ന്യന്‍ രവീന്ദ്രന്‍ തയ്യാറാകണമെന്ന് വി.മുരളീധരന്‍ പറഞ്ഞു. സിപിഎമ്മും ഇടതുമുന്നണിയും നടത്തുന്ന ഇത്തരം സമരാഭാസങ്ങള്‍ കേരളത്തില്‍ ഇനിവിലപ്പോവില്ലെന്നും അദ്ദേഹം പ്രസ്താവനയില്‍ പറഞ്ഞു.
    
</TEXT>
</DOC>