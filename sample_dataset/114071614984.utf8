<DOC>
<DOCNO>114071614984.utf8</DOCNO>
<TEXT>


           കനത്ത മഴ; ചാര്‍ദാം യാത്ര നിര്‍ത്തി വച്ചു    

Wednesday 16 July 2014 12:34 pm IST

ന്യൂദല്‍ഹി: ഉത്തരാഖണ്ഡില്‍ കനത്ത മഴയെ തുടര്‍ന്ന് ബദരീനാഥ്, കേദാര്‍നാഥ്, യമുനോത്രി, ഗംഗോത്രി എന്നിവിടങ്ങളിലേയ്ക്കുള്ള ചാര്‍ദാം യാത്ര നിര്‍ത്തി വച്ചു. യാത്ര നിര്‍ത്തി വച്ചതിനെ തുടര്‍ന്ന് യോഗ ഗുരു രാം ദേവടക്കമുള്ള നിരവധി തീര്‍ത്ഥാടകര്‍ ഇവിടെ കുടുങ്ങി കിടക്കുകയാണെന്നാണ് റിപ്പോര്‍ട്ട്.

അടുത്ത 48 മണിക്കൂറിനുള്ളില്‍ സംസ്ഥാനത്തിന്റെ പല ഭാഗങ്ങളിലും കനത്ത മഴയ്ക്ക് സാധ്യതയുണ്ടെന്ന് കാലാവസ്ഥ നിരീക്ഷണ കേന്ദ്രം അറിയിച്ചു. കഴിഞ്ഞ വര്‍ഷം ജൂണില്‍ ഉത്തരാഖണ്ഡിലും പ്രദേശങ്ങളിലും പ്രളയം കനത്ത നാശം വിതച്ചിരുന്നു. ജോഷിമതില്‍ കഴിഞ്ഞ രാത്രിയില്‍ കനത്ത മഴയാണ് ഉണ്ടായത്.

മഴയെ തുടര്‍ന്ന് അളകനന്ദ മന്ദാകിനി നദികള്‍ കരകവിഞ്ഞൊഴുകുകയാണ്. ഉത്തരകാശി, ചമോലി, പിത്തോറഗഢ്, ചമ്പാവത്, നൈനിത്താല്‍, അല്‍മോറ, ഉദ്ദംസിങ് നഗര്‍ എന്നിവിടങ്ങളില്‍ കനത്ത മഴയ്ക്ക് സാധ്യതയുണ്ടെന്നും  കാലാവസ്ഥ നിരീക്ഷണ കേന്ദ്രം മുന്നറിയിപ്പ് നല്‍കി.
    
</TEXT>
</DOC>