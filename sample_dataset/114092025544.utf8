<DOC>
<DOCNO>114092025544.utf8</DOCNO>
<TEXT>


           'എന്റെ ഭാസിയണ്ണന്‍' പുസ്തകപ്രകാശനം നാളെ    

Saturday 20 September 2014 5:18 am IST

        കോട്ടയം: മലയാള സിനിമയുടെ ഒരു കാലഘട്ടവും അക്കാല സിനിമാ ഹാസ്യത്തിന്റെ വികാസപരിണാമങ്ങളും സ്വന്തം പേരില്‍ കുറിച്ച അടൂര്‍ ഭാസിയെക്കുറിച്ച് ഇളയസഹോദരനും പത്രപ്രവര്‍ത്തകനും കാര്‍ട്ടൂണ്‍ കോളമിസ്റ്റുമായ പത്മന്‍ (കെ. പത്മനാഭന്‍ നായര്‍) രചിച്ച 'എന്റെ ഭാസിയണ്ണന്‍' എന്ന പുസ്തകത്തിന്റെ പ്രകാശനവും അടൂര്‍ ഭാസിയുടെ ഓര്‍മകള്‍ ഉള്‍ക്കൊള്ളിച്ച് സാംസ്‌കാരിക സംഘടനയായ 'രസ' അവതരിപ്പിക്കുന്ന 'ഭാസ്യം' എന്ന കലാപരിപാടിയും നാളെ കോട്ടയം മാമ്മന്‍ മാപ്പിള ഹാളില്‍ നടക്കും.

വൈകിട്ട് അഞ്ചിനു നടക്കുന്ന 'അടൂര്‍ ഭാസി സ്മൃതിസന്ധ്യ'യില്‍, നൂറിലേറെ ചിത്രങ്ങളില്‍ ഭാസിയുടെ നായികയായി അഭിനയിച്ച നടി ശ്രീലതയ്ക്ക് ആദ്യപ്രതി നല്‍കി നടന്‍ മധുവാണു പുസ്തക പ്രകാശനം നിര്‍വഹിക്കുന്നത്. ഭാസിയുടെ സംഭവബഹുലമായ ജീവിതത്തിന്റെ നേര്‍ക്കാഴ്ചയാണ് 'എന്റെ ഭാസിയണ്ണന്‍' എന്ന പുസ്തകം.അടൂര്‍ ഭാസിയുടെ സിനിമാ ജീവിതത്തിനു സാക്ഷ്യം പകരുന്ന ചിത്രങ്ങളുടെ പ്രദര്‍ശനം സ്മൃതിസന്ധ്യയില്‍ ഒരുക്കിയിരിക്കുന്നതു ഭാസിയുടെ ആത്മസുഹൃത്തും പ്രശസ്ത ഫോട്ടോഗ്രഫറുമായ ചിത്രാ കൃഷ്ണന്‍കുട്ടിയാണ്.

നാലു പതിറ്റാണ്ടുകളായി സിനിമയുടെയും സാഹിത്യത്തിന്റെയും വിവിധ മേഖലകളില്‍ നിറസാന്നിധ്യമായ ശ്രീകുമാരന്‍ തമ്പിയാണു പ്രദര്‍ശനം കാഴ്ചക്കാര്‍ക്കായി തുറന്നുകൊടുക്കുന്നത്. ഉച്ചയ്ക്കുശേഷം നാലു മണിയോടെ ചിത്രപ്രദര്‍ശനം ആരംഭിക്കും. അടൂര്‍ഭാസി അഭിനയിച്ചതും ആലപിച്ചതുമായ ഹാസ്യഗാനങ്ങളുടെ പുനരാവിഷ്‌കാരവും സ്മൃതിസന്ധ്യയില്‍ കാണാം.
    
</TEXT>
</DOC>