<DOC>
<DOCNO>114072517644.utf8</DOCNO>
<TEXT>


           കയ്യേറ്റ മാഫിയയെ തുണച്ചത് രാഷ്ട്രീയ - ഉദ്യോഗസ്ഥ കൂട്ടുകെട്ട്     

Friday 25 July 2014 11:23 pm IST

        തൊടുപുഴ: സര്‍ക്കാര്‍ കയ്യേറ്റക്കാര്‍ക്കനുകൂലമായ നിലപാട് സ്വീകരിച്ചതാണ് കയ്യേറിയ വസ്തു തിരിച്ചുകൊടുക്കണമെന്നും നഷ്ടപരിഹാരം നല്‍കണമെന്നും വിധിയുണ്ടാകാന്‍ കാരണമായിരിക്കുന്നത്. കയ്യേറ്റം സംബന്ധിച്ച സത്യവാങ്മൂലം തയ്യാറാക്കിയതില്‍ സംഭവിച്ച ഗുരുതരമായ തിരിമറിയാണ് ഇത്തരം ഒരു വിധിയിലേക്ക് കാര്യങ്ങളെത്തിച്ചതെന്ന സൂചനയാണുള്ളത്. 

മൂന്നാറില്‍ വനനിയമം, ഏലക്കാടുകളിലെ നിര്‍മ്മാണ നിരോധനം, കെട്ടിടനിര്‍മ്മാണ ചട്ടം, എന്നിവ കാറ്റില്‍പ്പറത്തി അനധികൃത നിര്‍മ്മാണം നടത്തിയ ഇടങ്ങളിലാണ് 2006-ല്‍ പ്രത്യേക സംഘത്തിന്റെ നേതൃത്വത്തില്‍ ഇടിച്ച് നിരത്തല്‍ നടത്തിയത്. പ്രധാനപ്പെട്ട ആറ് റിസോര്‍ട്ടുകളാണ് സുരേഷ്‌കുമാര്‍, രാജു നാരായണസ്വാമി, ഋഷിരാജ് സിംങ് എന്നീ മൂവര്‍ സംഘത്തിന്റെ  നേതൃത്വത്തിലുള്ള അന്വേഷണ സംഘം പൊളിച്ചു നീക്കിയത്. ഇക്കൂട്ടത്തില്‍ കേരള കോണ്‍ഗ്രസിന്റെ നേതാവിന്റെ ബന്ധുവിന്റെ റിസോര്‍ട്ടും ഉണ്ടായിരുന്നു. ചിന്നക്കനാലില്‍ ക്ലൗഡ്‌നയണ്‍ എന്ന പേരില്‍ പ്രവര്‍ത്തിച്ചിരുന്ന ഈ റിസോര്‍ട്ട് എലപ്പാട്ടത്തിന് നല്‍കിയ സ്ഥലത്താണ് പ്രവര്‍ത്തിച്ചിരുന്നത്. 

എലപ്പാട്ട പ്രദേശത്ത് യാതൊരു നിര്‍മ്മാണ പ്രവര്‍ത്തനവും പാടില്ലയെന്ന നിയമം ലംഘിച്ചാണ് ഇത് പ്രവര്‍ത്തിച്ചിരുന്നത്. ഈ വിവാദ കെട്ടിടം ഇടിച്ചുനിരത്തി രണ്ടേക്കര്‍ വസ്തു പ്രത്യേക അന്വേഷണ സംഘം സര്‍ക്കാരിലേക്ക് വകകൊള്ളിച്ചു. ഇത് ഏറെ വിവാദങ്ങള്‍ക്ക് കാരണമായിരുന്നു. അന്ന് അന്വേഷണ സംഘത്തിലുണ്ടായിരുന്നു ഒരു ഐഎഎസ് ഓഫീസറെ ഈ കയ്യേറ്റം ഒഴിപ്പിച്ചതിന്റെ പേരില്‍ ഭൂമാഫിയ ഇപ്പോഴും വേട്ടയാടുകയാണ്. മൂന്നാര്‍ സമ്മര്‍ കാസ്റ്റല്‍, ടീ ഗാര്‍ഡന്‍, ബി.സിക്‌സ്, ബിസിജി ഗ്രൂപ്പ് വില്ലാസ്, ധനശ്രീ, ഓക്‌സ്ഫീല്‍ഡ് എന്നീ പേരുകളില്‍ കെട്ടിയുയര്‍ത്തിയിരുന്ന മന്ദിരങ്ങളും പ്രത്യേക സംഘം പൊളിച്ച് നീക്കിയിരുന്നു. കയ്യേറ്റക്കാര്‍ക്കനുകാലമായ വിധി വന്നതോടെ ഇടുക്കിയിലെ പ്രകൃതി സ്‌നേഹികള്‍ കടുത്ത ആശങ്കയിലായിരിക്കുകയാണ്.

സംഗീത് രവീന്ദ്രന്‍

</TEXT>
</DOC>