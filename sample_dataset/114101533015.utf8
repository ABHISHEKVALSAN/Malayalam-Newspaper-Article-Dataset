<DOC>
<DOCNO>114101533015.utf8</DOCNO>
<TEXT>


           മാനേജര്‍മാരുടെ ശിക്ഷാധികാരം എടുത്തുകളയണം    

Wednesday 15 October 2014 11:23 pm IST

        തിരുവനന്തപുരം : എയ്ഡഡ് സ്‌കൂള്‍ മാനേജര്‍മാരുടെ ശിക്ഷാധികാരം എടുത്തുകളയണമെന്ന് പൊതു അഭിപ്രായം. എയ്ഡഡ് സ്‌കൂള്‍ മാനേജര്‍മാരുടെ ശിക്ഷാധികാരം എടുത്തുകളയുക, മലപ്പുറം മുന്നിയൂര്‍ ഹയര്‍സെക്കന്ററി സ്‌കൂള്‍ അധ്യാപകന്‍ കെ.കെ. അനീഷ് മാസ്റ്ററുടെ മരണത്തെക്കുറിച്ച് സമഗ്ര അന്വേഷണം നടത്തുക തുടങ്ങിയ ആവശ്യങ്ങളുന്നയിച്ച് അധ്യാപക കോര്‍ഡിനേഷന്‍ കമ്മിറ്റിയുടെ ആഭിമുഖ്യത്തില്‍ സംഘടിപ്പിച്ച സെക്രട്ടേറിയറ്റ് ധര്‍ണയിലാണ് വിവിധ രാഷ്ട്രീയ കക്ഷി നേതാക്കള്‍ ഒരേ അഭിപ്രായത്തിലെത്തിയത്. ധര്‍ണ്ണ ഉദ്ഘാടനം ചെയ്ത സിപിഎം നേതാവ് കോടിയേരി ബാലകൃഷ്ണനും അഭിവാദ്യം അര്‍പ്പിച്ച ബിജെപി സംസ്ഥാന അധ്യക്ഷന്‍ വി.മുരളീധരനും മാനേജര്‍മാര്‍ക്കുള്ള ശിക്ഷാധികാരം എടുത്തുകളയണമെന്നും കെഈആര്‍ നിയമത്തില്‍ കാലാനുസൃതമായ മാറ്റം വരുത്തണമെന്നും ആവശ്യപ്പെട്ടു.
കെഈആറിലെ 14-ാം ഉപവകുപ്പ് മാനേജര്‍മാര്‍ ദുരുപയോഗിക്കുകയാണെന്ന് കോടിയേരി ബാലകൃഷ്ണന്‍ പറഞ്ഞു. സര്‍ക്കാര്‍ അധ്യാപകര്‍ക്ക് ശമ്പളം കൊടുക്കുമ്പോള്‍ കോഴ വാങ്ങി നിയമനം നടത്തുന്ന മാനേജര്‍മാര്‍ ഫ്യൂഡല്‍ മനോഭാവത്തോടെ അധ്യാപകര്‍ക്കുനേരെ നടപ്പാക്കുന്ന ശിക്ഷണ നടപടികളോട് യോജിക്കാനാവില്ല. എല്‍ഡിഎഫ് ഭരണകാലത്ത് ഈ പ്രശ്‌നം ഇത്രയും ഗൗരവമാണെന്നത് ശ്രദ്ധയില്‍പ്പെട്ടിരുന്നില്ല. മുന്നിയൂര്‍ ഹയര്‍സെക്കന്ററി സ്‌കൂളില്‍ ഡിഡിഇയുടെ സഹായത്തോടെ മാനേജ്‌മെന്റ് പിരിച്ചുവിട്ടതിനെത്തുടര്‍ന്ന് മരണപ്പെട്ട അനീഷിന്റെ ഭാര്യയ്ക്ക് സര്‍ക്കാര്‍ സര്‍വ്വീസില്‍ ജോലി നല്‍കണമെന്നും അദ്ദേഹം ആവശ്യപ്പെട്ടു.
അധ്യാപക നിയമനം, ശമ്പളം, മാനേജര്‍മാരുടെ അധികാരം, സര്‍ക്കാരിന്റെ അവകാശം തുടങ്ങിയ കാര്യങ്ങളില്‍ സമഗ്രമായ മാറ്റം ആവശ്യമാണെന്ന് ബിജെപി സംസ്ഥാന പ്രസിഡന്റ് വി. മുരളീധരന്‍ പറഞ്ഞു. അധ്യാപകര്‍ക്കെതിരായ അതിക്രമങ്ങളില്‍ അധ്യാപകസംഘടനകള്‍ എത്രമാത്രം ശബ്ദമുയര്‍ത്തി എന്നതിന്റെ ഉദാഹരണമാണ് മൂവാറ്റുപുഴയില്‍ തീവ്രവാദികള്‍ കോളേജ് അധ്യാപകനായ ജോസഫ് മാഷിന്റെ കൈവെട്ടിയ സംഭവം. അന്ന് മാനേജ്‌മെന്റിന്റെ നടപടി അധ്യാപകനെതിരായിരുന്നുവെന്നത് കേരള മനഃസാക്ഷിക്കു മുന്നില്‍ ഉയരുന്ന ചോദ്യമാണ്. മാനേജര്‍മാരുടെ പകപോക്കല്‍ നയവും ഭരണഘടനയുടെ 30-ാം വകുപ്പിന്റെ പരിരക്ഷ പറഞ്ഞ് എന്തും ആവാമെന്ന നിലപാടും പൊളിച്ചെഴുതേണ്ടതുണ്ട്. ഇതിനായി കെഇആറില്‍ കാലാനുസൃതമായ പരിഷ്‌കാരങ്ങള്‍ കൊണ്ടുവരണം. മുരളീധരന്‍ പറഞ്ഞു.
ധര്‍ണയില്‍ കടന്നപ്പള്ളി രാമചന്ദ്രന്‍, ശരത്ചന്ദ്രന്‍പ്രസാദ്, എന്‍ടിയു സംസ്ഥാന പ്രസിഡന്റ് വി. ഉണ്ണികൃഷ്ണന്‍, വൈസ് പ്രസിഡന്റ് പി.എസ്. ഗോപകുമാര്‍, കെപിഎസ്ടിയു പ്രസിഡന്റ് ഹരിഗോവിന്ദന്‍, കെഎസ്ടിഎ പ്രസിഡന്റ് കെ.എന്‍. സുകുമാരന്‍, ജനറല്‍ സെക്രട്ടറി എ.കെ. ഉണ്ണികൃഷ്ണന്‍, ജിഎസ്ടിയു ജനറല്‍ സെക്രട്ടറി എം. സലാഹുദ്ദീന്‍, എകെഎസ്ടിയു പ്രസിഡന്റ് ആര്‍. ശരത്ചന്ദ്രന്‍നായര്‍, കെപിടിഎ പ്രസിഡന്റ് കെ.വി. ദേവദാസ്, ജനറല്‍ സെക്രട്ടറി മുസ്തഫ കടമ്പാട് തുടങ്ങിയവര്‍ സംസാരിച്ചു.
    
</TEXT>
</DOC>