<DOC>
<DOCNO>114111441502.utf8</DOCNO>
<TEXT>


           ബാര്‍ കോഴ: പിണറായി  മാണിയെ രക്ഷിക്കുന്നു- വി എസ്    

Friday 14 November 2014 10:55 pm IST

        തിരുവനന്തപുരം: സിപിഎം ഔദ്യോഗിക പക്ഷത്തിനെതിരെ പ്രതിപക്ഷ നേതാവ് വി.എസ്. അച്യുതാനന്ദന്‍ വീണ്ടും ശബ്ദമുയര്‍ത്തുന്നു. ബാര്‍ കോഴ വിഷയത്തില്‍ സിബിഐ അന്വേഷണമാണ് വേണ്ടതെന്ന നിലപാടിലുറച്ച് പ്രതിപക്ഷ നേതാവ് സിപിഎം കേന്ദ്ര നേതൃത്വത്തിന് കത്തയച്ചു.

തന്റെ ആവശ്യം നിരാകരിച്ച സംസ്ഥാന നേതൃത്വത്തെ രൂക്ഷമായി വിമര്‍ശിച്ചുകൊണ്ടാണ് വിഎസിന്റെ കത്ത്. സിബിഐ അന്വേഷണം വേണ്ടെന്ന് പറയുന്നത് എന്തുകൊണ്ടാണെന്ന് വ്യക്തമാക്കാന്‍ സംസ്ഥാന നേതൃത്വത്തിന് കഴിഞ്ഞിട്ടില്ലെന്ന് വി എസ് കത്തില്‍ ചൂണ്ടിക്കാട്ടി. ഇക്കാര്യത്തില്‍ വ്യക്തത വേണം.

കേസില്‍ സിബിഐ അന്വേഷണം വേണമെന്ന വിഎസിന്റെ ആവശ്യം നേരത്തെ സംസ്ഥാന നേതൃത്വം തള്ളിയിരുന്നു. പകരം കോടതിയുടെ നേതൃത്വത്തിലുള്ള അന്വേഷണമാണ് ആവശ്യപ്പെട്ടത്. ബാര്‍ കോഴയില്‍ ആരോപണ വിധേയനായ മന്ത്രി കെ.എം. മാണിയെ സംരക്ഷിക്കുന്ന നിലപാടാണ് സംസ്ഥാന പാര്‍ട്ടി നേതൃത്വം സ്വീകരിക്കുന്നത്. മാണിക്കെതിരെ സിബിഐ അന്വേഷണം ആവശ്യമില്ലെന്ന് പാര്‍ട്ടി എവിടെയെങ്കിലും ചര്‍ച്ച ചെയ്ത് തീരുമാനിച്ചിട്ടുണ്ടോയെന്നും വി എസ് ചോദിക്കുന്നു.

ബാര്‍ കോഴ വിഷയത്തില്‍ മാണിക്കെതിരെ ഏതു തരത്തിലുള്ള അന്വേഷണം വേണമെന്ന് സംസ്ഥാന നേതൃത്വം വൈകിയാണ് തീരുമാനിച്ചത്. അതിനും എത്രയോ മുമ്പുതന്നെ പ്രതിപക്ഷ നേതാവെന്ന നിലയില്‍ താന്‍ വിഷയത്തില്‍ സിബിഐ അന്വേഷണം ആവശ്യപ്പെട്ടു. എന്നിട്ടും നേതൃത്വം ആ നിലപാടിനെ തള്ളിപ്പറയുകയാണ് ചെയ്തത്. അടിയന്തര സെക്രട്ടേറിയറ്റ് വിളിച്ചു ചേര്‍ത്ത് പാര്‍ട്ടി സെക്രട്ടറി ആവശ്യപ്പെട്ട പ്രത്യേക അന്വേഷണ സംഘം കോടതിയുടെ മേല്‍നോട്ടത്തില്‍ അന്വേഷിക്കണമെന്നാവശ്യപ്പെട്ടിരുന്നു. എന്നാല്‍, രണ്ടു നിലപാടുകള്‍ പറയുന്ന രീതിയിലേക്ക് കാര്യങ്ങളെ കൊണ്ടെത്തിക്കുകയാണ് ചെയ്തത്. ഇത് ശരിയായ നടപടിയല്ലെന്നും കത്തില്‍ പറയുന്നു.

മറ്റുപല വിഷയങ്ങളിലും പാര്‍ട്ടി സിബിഐ അന്വേഷണം ആവശ്യപ്പെട്ട് പ്രക്ഷോഭം നടത്തിയ കാര്യവും വി.എസ്. ചൂണ്ടിക്കാട്ടി. ദേശീയ രാഷ്ട്രീയത്തില്‍ കോളിളക്കം സൃഷ്ടിച്ച താജ് ഇടനാഴി, കേരളത്തിലെ മാറാട്, ഐസ്‌ക്രീം, സോളാര്‍ കേസുകള്‍ ഇതിന് ഉദാഹരണമായി വി എസ് എടുത്തുകാട്ടുന്നു.
    
</TEXT>
</DOC>