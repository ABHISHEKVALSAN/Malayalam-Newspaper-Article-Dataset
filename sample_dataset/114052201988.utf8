<DOC>
<DOCNO>114052201988.utf8</DOCNO>
<TEXT>


           നരേന്ദ്രമോദിയുടെ ആദ്യ നയതന്ത്ര നീക്കത്തിന്‌ അഭിനന്ദനം    

Thursday 22 May 2014 9:54 pm IST

        ന്യൂദല്‍ഹി: അയല്‍രാജ്യങ്ങളുടെ ഭരണാധികാരികളെ സത്യപ്രതിജ്ഞക്ക്‌ ക്ഷണിച്ച നരേന്ദ്രമോദിയുടെ ആദ്യനയതന്ത്രനീക്കം വിദേശകാര്യവിദഗ്ധരെ അമ്പരപ്പിലാക്കി. ഒറ്റയടിക്ക്‌ നയതന്ത്ര രംഗത്ത്‌ വളരെയധികം മുന്നോട്ട്‌ നീങ്ങാന്‍ ഇതിലൂടെ ഇന്ത്യയ്ക്ക്‌ സാധിച്ചതായാണ്‌ വിലയിരുത്തല്‍. മാസങ്ങളോ വര്‍ഷങ്ങളോ എടുക്കുന്ന പ്രക്രിയയാണ്‌ മോദി ഒരു ക്ഷണക്കത്തിലൂടെ സാധിച്ചത്‌. ക്ഷണം നിരസിക്കുമെന്ന്‌ വിദേശകാര്യവിദഗ്ധര്‍ കരുതിയ പാക്‌ പ്രധാനമന്ത്രി നവാസ്‌ ഷെരീഫും ചടങ്ങില്‍ സംബന്ധിക്കുമെന്നാണ്‌ വിവരം. 
നവാസ്‌ ഷെരീഫ്‌ ചടങ്ങില്‍ പങ്കെടുക്കുമോ എന്ന കാര്യത്തില്‍ ഉടന്‍ വ്യക്തത നല്‍കുമെന്ന്‌ പാക്‌ വിദേശകാര്യ വക്താവ്‌ അറിയിച്ചു. ഇന്ത്യയുമായുള്ള ബന്ധം ശക്തമാക്കുന്നതിനാണ്‌ ഷെരീഫ്‌ ശ്രമിക്കേണ്ടതെന്നും മോദിയുടെ സ്യപ്രതിജ്ഞാ ചടങ്ങില്‍ പങ്കെടുക്കണമെന്നുമാണ്‌ പാക്കിസ്ഥാന്‍ മുസ്ലീം ലീഗിന്റെ നിലപാട്‌. അതേസമയം, ഇന്ത്യയില്‍ പുതിയ സര്‍ക്കാരുണ്ടാകുന്നതിനു മുമ്പുതന്നെ വന്ന ക്ഷണം പാക്കിസ്ഥാനെ വലിയ പ്രതിസന്ധിയിലാക്കിയിട്ടുണ്ട്‌. ക്ഷണം നിരസിച്ചാല്‍ പിന്നീടുള്ള ബന്ധത്തെ ബാധിക്കുമെന്നും പാക്കിസ്ഥാന്‍ കരുതുന്നു. നരേന്ദ്രമോദിയോട്‌ അടുപ്പം സ്ഥാപിക്കാനുള്ള ഏറ്റവും മികച്ച അവസരമാണ്‌ ഇതെന്നാണ്‌ പാര്‍ട്ടിയും സര്‍ക്കാരിലെ ഒരു വിഭാഗം വിദേശകാര്യ വിദഗ്ധരും പറയുന്നത്‌. എന്നാല്‍ പാക്‌ സൈന്യത്തിന്റെ നിലപാട്‌ എന്താകുമെന്ന ഭയം സര്‍ക്കാരിനുണ്ട്‌. 
അഫ്ഗാന്‍, മാലിദ്വീപ്‌, മൗറീഷ്യസ്‌, നേപ്പാള്‍, ബംഗ്ലാദേശ്‌, ഭൂട്ടാന്‍, ശ്രീലങ്ക എന്നീ രാജ്യങ്ങളുടെ ഭരണാധികാരികള്‍ക്കാണ്‌ ക്ഷണം. ഇതില്‍ ബംഗ്ലാദേശ്‌ പ്രധാനമന്ത്രി ജപ്പാന്‍ സന്ദര്‍ശനത്തിലായതിനാല്‍ പകരം സ്പീക്കര്‍ പങ്കെടുക്കും. മറ്റ്‌ രാഷ്ട്രത്തലവന്‍മാരെല്ലാം ചടങ്ങില്‍ പങ്കെടുക്കുന്നുണ്ട്‌. ശ്രീലങ്കന്‍ പ്രസിഡന്റ്‌ മഹേന്ദ്ര രജപക്സെയെ ചടങ്ങില്‍ വിളിച്ചതില്‍ തമിഴ്‌നാട്‌ മുഖ്യമന്ത്രി ജയലളിതയും ബിജെപിയുടെ തമിഴ്‌നാട്ടിലെ ചില സഖ്യകക്ഷികളും പ്രതിഷേധിച്ചിട്ടുണ്ട്‌.
    
</TEXT>
</DOC>