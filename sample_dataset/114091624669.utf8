<DOC>
<DOCNO>114091624669.utf8</DOCNO>
<TEXT>


            ഹിന്ദി പ്രചാരസഭ തെരഞ്ഞെടുപ്പില്‍  കൃത്രിമം: സംരക്ഷണസമിതി    

Tuesday 16 September 2014 9:21 pm IST

        കൊച്ചി: ഹിന്ദി പ്രചാരസഭ കേരളഘടകത്തിലേക്കു നടന്ന തെരഞ്ഞെടുപ്പില്‍ കൃത്രിമം കാട്ടിയെന്ന് ഹിന്ദി പ്രചാരസഭ സംരക്ഷണസമിതി ഭാരവാഹികള്‍.

ക്രമക്കേടുകളെക്കുറിച്ച് കേന്ദ്ര-സംസ്ഥാന സര്‍ക്കാരുകള്‍ അനേ്വഷിച്ച് നടപടിയെടുക്കണമെന്ന് ഭാരവാഹികള്‍ വാര്‍ത്താസമ്മേളനത്തില്‍ ആവശ്യപ്പെട്ടു. കുറച്ചു വര്‍ഷങ്ങളായി ഹിന്ദി പ്രചാരസഭയില്‍ നടക്കുന്നത് വന്‍അഴിമതികളാണ്.

ജില്ലാ അടിസ്ഥാനത്തില്‍ ജനാധിപത്യ സംവിധാനത്തിലൂടെയുള്ള തെരഞ്ഞെടുപ്പ് അട്ടിമറിച്ച് പോസ്റ്റല്‍ വോട്ടിലൂടെ സഭയുടെ അധികാരം പിടിച്ചെടുക്കാനുള്ള സഭയുടെ ഭരണഘടനാ ഭേദഗതിക്ക് രജിസ്ട്രാര്‍ അംഗീകാരം നല്‍കിയിട്ടില്ല. ഈ വസ്തുത പരിഗണിക്കാതെ തെരഞ്ഞെടുപ്പ് നടത്താന്‍ കേന്ദ്ര സഭയും അനുവാദം നല്‍കുകയായിരുന്നു.

വ്യാജ മേല്‍വിലാസത്തില്‍ 500 പേരെ വോട്ടര്‍ പട്ടികയില്‍ ചേര്‍ത്തതായി കേന്ദ്രം നിയോഗിച്ച അനേ്വഷണ സംഘം കണ്ടെത്തിയിട്ടുണ്ട്. വ്യാപക ക്രമക്കേടുകളുണ്ടെന്നും നടപടിയെടുക്കണമെന്നും സംഘം റിപ്പോര്‍ട്ട് നല്‍കിയിട്ടും കേന്ദ്ര സഭ അനങ്ങിയിട്ടില്ല. തുടര്‍ന്ന് സിബിഐ അനേ്വഷണത്തിലേക്ക് കാര്യങ്ങള്‍ നീങ്ങുകയായിരുന്നു.

വാര്‍ത്താസമ്മേളനത്തില്‍ ഹിന്ദി പ്രചാരസഭ സംരക്ഷണസമിതി ചെയര്‍മാന്‍ സാജന്‍ മണ്ണാളി, പ്രൊഫ. ടി.എന്‍. വിശ്വംഭരന്‍, കെ. വിജയന്‍ എന്നിവര്‍ പങ്കെടുത്തു.
    
</TEXT>
</DOC>