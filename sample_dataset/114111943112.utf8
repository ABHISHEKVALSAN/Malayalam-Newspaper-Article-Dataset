<DOC>
<DOCNO>114111943112.utf8</DOCNO>
<TEXT>


           ഉദ്യോഗസ്ഥര്‍ ദാസന്‍മാരാണ്:   വിജിലന്‍സ് ഡയറക്ടര്‍    

Wednesday 19 November 2014 10:39 pm IST

വിജിലന്‍സ് ആന്റ് ആന്റി കറപ്ഷന്‍ ബ്യൂറോ കേരളയുടെ ബോധവല്‍കരണ ക്‌ളാസ് ഡെപ്യൂട്ടി സ്പീക്കര്‍ എന്‍. ശക്തന്‍ ഉദ്ഘാടനം ചെയ്യുന്നു
തിരുവനന്തപുരം: ഉദ്യോഗസ്ഥര്‍ യജമാനന്മാരല്ല, ജനങ്ങളുടെ ദാസന്മാരാണെന്നും ജനങ്ങളാണ് യഥാര്‍ത്ഥ യജമാനന്മാരെന്നും വിജിലന്‍സ് & ആന്റി കറപ്ഷന്‍ ഡയറക്ടര്‍ വിന്‍സന്‍ എം. പോള്‍. സര്‍ക്കാര്‍ ഓഫീസുകളില്‍ പരാതിയുമായി ആരും വരാത്ത അവസ്ഥയുണ്ടാകണമെന്നും അദ്ദേഹം പറഞ്ഞു. വിജിലന്‍സ് ആന്റ് ആന്റി കറപ്ഷന്‍ ബ്യൂറോ സുവര്‍ണ്ണജൂബിലിയോടനുബന്ധിച്ച് സംഘടിപ്പിച്ച അഴിമതി വിരുദ്ധ ബോധവത്ക്കരണ സെമിനാറില്‍ മുഖ്യപ്രഭാഷണം നടത്തുകയായിരുന്നു അദ്ദേഹം.
അമിതലാഭം കൊതിക്കുന്ന കരാറുകാരനൊപ്പം ചേരുമ്പോഴാണ് പല ജനപ്രതിനിധികളും അഴിമതിക്കാരാകുന്നത്. സര്‍ക്കാര്‍ ഖജനാവിലെ പണം ഉത്തരവാദിത്വത്തോടെ ചിലവഴിക്കാന്‍ കഴിയണം. അനര്‍ഹര്‍ക്ക് ആനുകൂല്യം നല്‍കിയും പ്രവര്‍ത്തനങ്ങളില്‍ പുകമറസൃഷ്ടിച്ചും ജനപ്രതിനിധികള്‍ അഴിമതി ഒളിക്കാന്‍ ശ്രമിക്കുമ്പോള്‍ നടപടിയെടുക്കാതിരിക്കാനാവില്ലെന്നും അദ്ദേഹം പറഞ്ഞു. ചന്ദ്രശേഖരന്‍നായര്‍ സ്റ്റേഡിയത്തിലെ ഒളിമ്പ്യാഹാളില്‍ തിരുവനന്തപുരം, കൊല്ലം, പത്തനംതിട്ട നഗരസഭകളിലെ ജനപ്രതിനിധികള്‍ക്കും ഉദ്യോഗസ്ഥര്‍ക്കും വേണ്ടിയാണ് സെമിനാര്‍ സംഘടിപ്പിച്ചത്. ഡെപ്യൂട്ടി സ്പീക്കര്‍ എന്‍.ശക്തന്‍ സെമിനാര്‍ ഉദ്ഘാടനം ചെയ്തു.
അഴിമതിക്കാരെ തുറന്നുകാട്ടുന്നതിന് മാധ്യമങ്ങള്‍ വിജിലന്‍സിനെ സഹായിക്കുകയാണെന്നും അഴിമതി നടത്തുന്നവര്‍ പോലീസിനെ പോലെ തന്നെ മാധ്യമ പ്രവര്‍ത്തകരെയും ഭയക്കുകയാണെന്ന് ശക്തന്‍ പറഞ്ഞു. മേയര്‍ അഡ്വ. കെ. ചന്ദ്രികയുടെ അദ്ധ്യക്ഷതയില്‍ നടന്ന സെമിനാറില്‍ വിജിലന്‍സ് അഡീഷണല്‍ ഡയറക്ടര്‍ ജി. ശശീന്ദ്രന്‍, വിജിലന്‍സ് എഡിജിപി വിജയാനന്ദ്, വിജിലന്‍സ് എസ്.പി ഇ. ഷറീഫുദ്ദീന്‍ തുടങ്ങിയവര്‍ സംസാരിച്ചു.
പോലീസ് സൂപ്രണ്ട് ആര്‍. സുകേശന്‍, അസി. ഓഡിറ്റര്‍, മുഹമ്മദ് സലീം, വിജിലന്‍സ് ചീഫ് എഞ്ചിനീയര്‍ കെ.ജി. പ്രതാപ് രാജ് എന്നിവര്‍ ക്ലാസ്സുകള്‍ നയിച്ചു.

</TEXT>
</DOC>