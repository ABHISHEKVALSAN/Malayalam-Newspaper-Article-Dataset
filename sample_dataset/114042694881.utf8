<DOC>
<DOCNO>114042694881.utf8</DOCNO>
<TEXT>


           ഷോപിയാനില്‍ ഭീകരരുമായുള്ള ഏറ്റുമുട്ടലില്‍ മേജര്‍ കൊല്ലപ്പെട്ടു    

Saturday 26 April 2014 10:14 pm IST

ശ്രീനഗര്‍:ജമ്മുകാശ്മീരിലെ ഷോപിയാനില്‍ ഭീകരര്‍ക്കെതിതായ നടപടിക്കിടെ ഉന്നത ഉദ്യോഗസ്ഥനടക്കം രണ്ടു സൈനികര്‍ കൊല്ലപ്പെട്ടു. മേജര്‍ മുകുന്ദ്‌ വരദരാജനും ഒരു ജവാനുമാണ്‌ ജീവന്‍ നഷ്ടപ്പെട്ടത്‌. മണിക്കൂറുകള്‍ നീണ്ട പോരാട്ടത്തിനൊടുവില്‍ മൂന്നു ഭീകരരെ വധിച്ച സൈന്യം മേഖലയുടെ നിയന്ത്രണമേറ്റെടുത്തു. ഇന്നലെ രാവിലെ 9.30 ഓടെയാണ്‌ എല്ലാ ഭീകരരെയും കൊന്നതായി സൈന്യം സ്ഥിരീകരിച്ചത്‌. വധിക്കപ്പെട്ട മൂന്നുപേരും ഹിസ്ബുള്‍ മുജാഹിദീന്‍ ഭീകരരാണെന്ന്‌ വ്യക്തമായിട്ടുണ്ട്‌.
ശ്രീനഗറില്‍ നിന്ന്‌ 50 കിലോമീറ്റര്‍ മാറി കരേവ മാലിനോ ഗ്രാമത്തില്‍ വനത്തിനോട്‌ ചേര്‍ന്ന ഒരു വീടിനുള്ളില്‍ ഭീകരര്‍ ഒളിഞ്ഞിരിക്കുന്നുണ്ടെന്ന രഹസ്യവിവരത്തെ തുടര്‍ന്ന്‌ വെള്ളിയാഴ്ച വൈകിട്ടായിരുന്നു സൈനിക നടപടിയുടെ ആരംഭം. സൈന്യത്തിനൊപ്പം സിആര്‍പിഎഫും പോലീസും ഭീകരര്‍ക്കായി വ്യാപക തെരച്ചില്‍ നടത്തി. കീഴടങ്ങാനായി ഭീകരരോട്‌ നിര്‍ദേശിച്ചെങ്കിലും വഴങ്ങിയില്ല. തുടര്‍ന്ന്‌ രൂക്ഷമായ ഏറ്റുമുട്ടലുണ്ടായി. മേജര്‍ മുകുന്ദ്‌ വെള്ളിയാഴ്ച തന്നെ കൊല്ലപ്പെട്ടിരുന്നതായാണ്‌ റിപ്പോര്‍ട്ട്‌. ശനിയാഴ്ച മൂന്നുമണിക്കൂറോളം ഭീകരര്‍ക്കു നേരെ സൈന്യം വെടിയുതിര്‍ത്തു. ഭീകരര്‍ ഒളിച്ചിരുന്ന വീട്‌ പൂര്‍ണമായി തകര്‍ന്നിട്ടുണ്ട്‌. സംഭവസ്ഥലത്തു നിന്ന്‌ ആയുധങ്ങളും സ്ഫോടക വസ്തുക്കളും സൈന്യം കണ്ടെടുത്തു.ചെന്നൈ താംബരം സ്വദേശിയായ മുകുന്ദിന്റെ ഭാര്യ തിരുവനന്തപുരം പേരൂര്‍ക്കട സ്വദേശി ഇന്ദു റിബേക്ക വര്‍ഗീസ്‌ ആണ്‌. 
    
</TEXT>
</DOC>