<DOC>
<DOCNO>114010967009.utf8</DOCNO>
<TEXT>


           തീര്‍ത്ഥാടകര്‍ക്കു നേരെ ബോംബേറ്‌ : അന്വേഷണം അട്ടിമറിക്കുന്നു     

Thursday 9 January 2014 10:32 pm IST

        കൊച്ചി: കാക്കനാട്‌ അയ്യപ്പഭക്തര്‍ക്കു നേരെ നടന്ന ബോംബേറ്‌ സംബന്ധിച്ച അന്വേഷണം അട്ടിമറിക്കപ്പെടുന്നതായി സൂചന. പ്രതികളെക്കുറിച്ച്‌ വ്യക്തമായ സൂചനകള്‍ ലഭിച്ചിട്ടും പോലീസ്‌ അന്വേഷണം മുന്നോട്ട്‌ പോകുന്നില്ലെന്നാണ്‌ വിവരം. 
അസിസ്റ്റന്റ്‌ കമ്മീഷണറുടെ നേതൃത്വത്തിലുള്ള പ്രത്യേക സംഘത്തിനാണ്‌ അന്വേഷണ ചുമതല. കാര്യമായ പുരോഗതിയൊന്നും അന്വേഷണത്തില്‍ ഇതുവരെ ഉണ്ടായിട്ടില്ല. ബോംബ്‌ നിര്‍മ്മാണത്തില്‍ വിദഗ്ദരായ സംഘമാണ്‌ ആക്രമണത്തിനു പിന്നിലെന്ന്‌ വ്യക്തമായിട്ടും പോലീസ്‌ തുടരുന്ന നിസംഗത ഞെട്ടലുളവാക്കുന്നതാണ്‌. തലനാരിഴക്കാണ്‌ തമിഴ്‌നാട്ടില്‍ നിന്നുള്ള തീര്‍ത്ഥാടകസംഘം ആക്രമണത്തില്‍ നിന്ന്‌ ജീവനോടെ രക്ഷപ്പെട്ടത്‌. ഒരു തീര്‍ത്ഥാടകന്റെ കൈക്ക്‌ ഗുരുതരമായി പൊള്ളലേല്‍ക്കുകയും ചെയ്തിരുന്നു. നാലു വര്‍ഷം മുന്‍പ്‌ കാക്കനാട്‌ കളക്ട്രേറ്റിലുണ്ടായ ബോംബ്‌ സ്പോടനത്തിലും പ്രതികളെ കണ്ടെത്താന്‍ കഴിഞ്ഞിട്ടില്ല. അന്വേഷണം പിന്നീട്‌ എന്‍ഐഎ ഏറ്റെടുത്തെങ്കിലും പ്രതികളെ പിടികൂടാനായില്ല. ദേശ വിരുദ്ധ ഭീകരസംഘടനകള്‍ക്ക്‌ സ്പോടനത്തില്‍ പങ്കുണ്ടെന്ന്‌ കണ്ടതിനെ തുടര്‍ന്നാണ്‌ അന്വേഷണം എന്‍ഐഎക്ക്‌ കൈമാറിയത്‌. 
രഹസ്യാന്വേഷണ വിഭാഗവും ഇക്കാര്യം സ്ഥിരീകരിച്ചിരുന്നു. എറണാകുളം ജില്ല മുസ്ലീം ഭീകരസംഘടനകളുടെ സജീവ പ്രവര്‍ത്തന കേന്ദ്രമാണെന്നും അന്ന്‌ രഹസ്യാന്വേഷണ വിഭാഗം ചൂണ്ടിക്കാണിച്ചിരുന്നു. എന്നാല്‍ ഈ ദിശയില്‍ കാര്യമായ അന്വേഷണമോ നടപടികളോ ഉണ്ടായില്ല. സംസ്ഥാനത്ത്‌ വര്‍ഗീയ കലാപം സൃഷ്ടിക്കാന്‍ ലക്ഷ്യമിട്ടുള്ള ആസൂത്രിത നീക്കത്തിന്റെ ഭാഗമാണ്‌ കഴിഞ്ഞ ദിവസത്തെ സംഭവമെന്ന സൂചനയുമുണ്ട്‌. അയല്‍ സംസ്ഥാനങ്ങളില്‍ നിന്ന്‌ ശബരിമലയിലേക്കുള്ള തീര്‍ത്ഥാടകരുടെ പ്രവാഹം ചില മത തീവ്രവാദ ശക്തികളെ പ്രകോപിപ്പിക്കുന്നുണ്ടെന്നും കലാപവും ആക്രമണങ്ങളും സൃഷ്ടിച്ച്‌ തീര്‍ത്ഥാടകരെ പിന്തിരിപ്പിക്കാനുള്ള ശ്രമമാണ്‌ നടക്കുന്നതെന്നും സംശയമുണ്ട്‌. സംസ്ഥാനത്തെ ക്രമസമാധാനത്തെയും സ്വൈര ജീവിതത്തെയും അപകടത്തിലാക്കുന്ന ഭീഷണിയായിട്ടും സര്‍ക്കാരും പോലീസും തുടരുന്ന നിസംഗത അത്ഭുതമുളവാക്കുന്നതാണ്‌. ഉന്നത പോലീസ്‌ ഉദ്യോഗസ്ഥരോ ഭരണ നേതൃത്വമോ സ്ഥലം സന്ദര്‍ശിക്കാനോ അന്വേഷണ പുരോഗതി വിലയിരുത്താനോ തയ്യാറായിട്ടില്ല എന്നതും പ്രതിഷേധമുയര്‍ത്തുന്നുണ്ട്‌. 
    
</TEXT>
</DOC>