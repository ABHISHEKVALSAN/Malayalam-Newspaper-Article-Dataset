<DOC>
<DOCNO>114011869163.utf8</DOCNO>
<TEXT>


           ഇന്ത്യയില്‍ യാത്ര ചെയ്യുമ്പോള്‍ കൂടുതല്‍ സൂക്ഷിക്കണമെന്ന് മുന്നറിയിപ്പ്    

Saturday 18 January 2014 2:25 pm IST

ലണ്ടന്‍: ഇന്ത്യയില്‍ യാത്ര ചെയ്യുമ്പോള്‍ കൂടുതല്‍ സൂക്ഷിക്കണമെന്ന് ബ്രിട്ടീഷ്,​ ഫ്രഞ്ച് സര്‍ക്കാരുകള്‍ സ്വന്തം പൗരന്മാര്‍ക്ക് മുന്നറിയിപ്പ് നല്‍കി. ദല്‍ഹിയില്‍ ഡാനിഷ് വനിത കൂട്ടമാനഭംഗത്തിന് ഇരയായതിന്റെ പശ്ചാത്തലത്തിലാണ് ഈ മുന്നറിയിപ്പ്. 

കൂട്ടത്തോടെ സഞ്ചരിക്കുകയാണെങ്കിലും വനിതകള്‍ മുന്‍കരുതലുകള്‍ സ്വീകരിക്കണമെന്ന് ഇത് സംബന്ധിച്ച് പുറപ്പെടുവിച്ച ജാഗ്രതാ നിര്‍ദ്ദേശത്തില്‍ പറയുന്നു. ഗോവയിലും ദല്‍ഹിയിലും ബംഗളുരുവിലും രാജസ്ഥാനിലും ബ്രിട്ടീഷ് വനിതകള്‍ ലൈംഗിക പീഡനത്തിന് വിധേയരായിട്ടുണ്ട്. വാക്കിലും പ്രവൃത്തിയിലും ഇന്ത്യയിലെ പുരുഷന്മാര്‍ വിദേശ വനിതകളെ ഉപദ്രവിക്കുന്നുണ്ട്. പോളണ്ട്,​ ജര്‍മന്‍,​ ഡന്മാര്‍ക്ക് എന്നിവിടങ്ങളില്‍ നിന്നുള്ള വനിതകളും ആക്രമിക്കപ്പെട്ടുവെന്ന് ജാഗ്രതാ നിര്‍ദേശത്തില്‍ ബ്രിട്ടീഷ് സര്‍ക്കാര്‍ വ്യക്തമാക്കുന്നു.

ചൊവ്വാഴ്ച വൈകിട്ട് അഞ്ച് മണിയോടെയാണ് ദല്‍ഹി റെയില്‍വേ സ്റ്റേഷന് സമീപത്തെ പഹര്‍ഗഞ്ചിലെ ഹോട്ടലിലേക്കുള്ള വഴി എട്ട് അംഗ സംഘം ഡാനിഷ് വനിതയെ മാനഭംഗത്തിനിരയാക്കിയത്. എട്ടുപേര്‍ തന്നെ മാനഭംഗപ്പെടുത്തിയതായും കൈവശമുണ്ടായിരുന്ന വിലപിടിപ്പുള്ള വസ്തുക്കള്‍ അപഹരിച്ചതായും പോലീസിന് നല്‍കിയ പരാതിയില്‍ യുവതി വ്യക്തമാക്കിയിരുന്നു. 

സംഭവവുമായി ബന്ധപ്പെട്ട് മൂന്നുപേരെക്കൂടി ദല്‍ഹി പോലീസ് അറസ്റ്റ് ചെയ്തിട്ടുണ്ട്. ഇതില്‍ ഒരു പതിനഞ്ചുകാരന്‍ കൂടെ ഉള്‍പ്പെടും. അര്‍ജുന്‍ (19), രാജു ഏലിയാസ് ഛാക്ക (24) എന്നിവരാണ് മറ്റു രണ്ടുപേര്‍. അര്‍ജുനെ ജമുന ബസാറില്‍ നിന്നും രാജുവിനെ പഹര്‍ഗഞ്ചില്‍ നിന്നുമാണ് അറസ്റ്റ് ചെയ്തത്. മുഹമ്മദ് റാസ(22), മഹേന്ദ്ര ഏലിയാസ് ഗഞ്ച (25), രാജു സിംഗ്(23), എന്നിവരെ കഴിഞ്ഞ ദിവസം സംഭവവുമായി ബന്ധപ്പെട്ട് അറസ്റ്റ് ചെയ്തിരുന്നു. ഇവരില്‍ റാസ, മഹേന്ദ്ര എന്നിവരെ ജനുവരി 20വരെ പോലീസ് കസ്റ്റഡിയില്‍ വിട്ടിരിക്കുകയാണ്.

കേസില്‍ പ്രതിയായ അര്‍ജുന്‍ പല മോഷണക്കേസുകളിലും പ്രതിയാണെന്ന് പോലീസ് അറിയിച്ചിട്ടുണ്ട്.  ഡാനിഷ് വനിതയെ കൊള്ളയടിച്ച ശേഷം പണമുപയോഗിച്ച വൈന്‍ വാങ്ങി നിര്‍ബന്ധപൂര്‍വം ഇവരെ കുടിപ്പിക്കാന്‍ ശ്രമിച്ചു. തുടര്‍ന്ന് സ്ത്രീയെ ബലാത്സംഗം ചെയ്യുകയായിരുന്നു എന്നാണ് പോലീസ് പറയുന്നത്.
    
</TEXT>
</DOC>