<DOC>
<DOCNO>114042293344.utf8</DOCNO>
<TEXT>


           ഐപിഎല്‍ ഒത്തുക്കളി: അന്വേഷണത്തിന് തയ്യാറെന്ന് മുദ്ഗല്‍ സമിതി     

Tuesday 22 April 2014 3:47 pm IST

ന്യൂദല്‍ഹി:  ഐപിഎല്‍ ഒത്തുക്കളി കേസ് അന്വേഷണത്തിന് തയ്യാറെന്ന് മുകുള്‍ മുദ്ഗല്‍ സമിതി. ഇതിനെ കുറിച്ച് അന്തിമ തീരുമാനമെടുക്കേണ്ടത് കോടതിയാണെന്നും മുകുള്‍ മുദ്ഗല്‍ സമിതി സുപ്രീം കോടതിയെ അറിയിച്ചു. ഇന്ന് രാവിലെ ഐപിഎല്‍ ഒത്തുക്കളിയുമായി ബന്ധപ്പെട്ട കേസ് മുകുള്‍ മുദ്ഗല്‍ സമിതിക്ക് അന്വേഷിക്കാനാകുമോ എന്ന് സുപ്രീംകോടതി ചോദിച്ചിരുന്നു. ഇതു സംബന്ധിച്ച കാര്യത്തിലെ നിലപാട് ഉച്ചയ്ക്ക് രണ്ട് മണിക്ക് അറിയിക്കണമെന്നും കോടതി ആവശ്യപ്പെട്ടു.

ഇതേസമയം മൂന്നംഗ കമ്മിറ്റിയെ വച്ച് ഒത്തുകളി അന്വേഷിപ്പിക്കാനുള്ള ബി.സി.സി.ഐയുടെ നീക്കം സുപ്രീംകോടതി നിരാകരിച്ചു. എന്നാല്‍ ഇതിനെ ചോദ്യം ചെയ്ത് ബീഹാര്‍ ക്രിക്കറ്റ് അസോസിയേഷന്‍ സമര്‍പ്പിച്ച ഹര്‍ജിയിലാണ് സുപ്രീംകോടതിയുടെ നിര്‍ണായക ഉത്തരവുണ്ടായിരിക്കുന്നത്.  ഐപിഎല്‍ ഒത്തുക്കളി കേസ് അന്വേഷിക്കാന്‍ ബിസിസിഐ മൂന്നംഗ സമിതിയെ ശുപാര്‍ശ ചെയ്തിരുന്നു.

കൊല്‍ക്കത്ത ഹൈകോടതി മുന്‍ ചീഫ് ജസ്റ്റിസ് ജെഎന്‍ പട്ടേല്‍, മുന്‍ ക്രിക്കറ്റ് താരം രവിശാസ്ത്രി, മുന്‍ സിബിഐ ഡയറക്ടര്‍ ആര്‍ കെ രാഘവന്‍ എന്നിവരാണ് ബിസിസിഐ അന്വേഷണ സമിതിയിലെ അംഗങ്ങള്‍. എന്നാല്‍ ബിസിസിഐ സമിതിക്ക് നിക്ഷിപ്ത താല്‍പ്പര്യമെന്ന് ഹര്‍ജിക്കാര്‍ കോടിയില്‍ വാദിച്ചു. ഈ സാഹചര്യത്തിലാണ് കേസ് അന്വേഷിക്കാന്‍ സാധിക്കുമോ എന്ന് കോടതി മുദ്ഗല്‍ സമിതിയോട് ആവശ്യപ്പെട്ടിരിക്കുന്നത്.

ഐപിഎല്‍ വാതുവെപ്പ് അന്വേഷിച്ച ജസ്റ്റിസ് മുകുള്‍ മുദ്ഗല്‍ കമ്മിറ്റി റിപ്പോര്‍ട്ടില്‍ 12 കളിക്കാരെയും മുന്‍ ബിസിസിഐ. അധ്യക്ഷന്‍ എന്‍. ശ്രീനിവാസനെയും കുറിച്ച് പരാമര്‍ശമുണ്ടായിരുന്നു.
    
</TEXT>
</DOC>