<DOC>
<DOCNO>114051299099.utf8</DOCNO>
<TEXT>


           ഗുരുവായൂര്‍ ഭരണ സമിതി രാജിവെച്ചില്ലെങ്കില്‍ ജനകീയ പ്രക്ഷോഭം- ഹിന്ദു ഐക്യവേദി    

Monday 12 May 2014 10:25 pm IST

ഗുരുവായൂര്‍: പ്രതിബദ്ധതയില്ലാത്തതും, ഇച്ഛാശക്തിയില്ലാത്തതുമായ ഗുരുവായൂര്‍ ദേവസ്വം ഭരണസമിതി രാജിവെച്ച്‌ പുറത്തുപോകണമെന്ന്‌ ഹിന്ദുഐക്യവേദി സംസ്ഥാന ജനറല്‍സെക്രട്ടറി കുമ്മനം രാജശേഖരന്‍. അല്ലാത്തപക്ഷം ഗുരുവായൂരില്‍ കാലുകുത്താന്‍ ആകാത്തവിധം സമൂഹത്തിലെ ഈശ്വരവിശ്വാസികളെ സംഘടിപ്പിച്ച്‌ ജനകീയപ്രക്ഷോഭം സംഘടിപ്പിക്കാന്‍ ഹിന്ദുഐക്യവേദി നിര്‍ബന്ധിതമാകുമെന്ന്‌ കുമ്മനം മുന്നറിയിപ്പുനല്‍കി. 
"ഗുരുവായൂര്‍ ക്ഷേത്രം സുരക്ഷിതമോ" എന്ന മുദ്രാവാക്യമുയര്‍ത്തി ഹിന്ദുഐക്യവേദി ഇന്നലെ ഗുരുവായൂരില്‍ സംഘടിപ്പിച്ച സായാഹ്നധര്‍ണ്ണ ഉദ്ഘാടനം ചെയ്ത്‌ സംസാരിക്കുകയായിരുന്നു, കുമ്മനം. 
ഉത്സവബലി ദിനത്തില്‍ ശ്രീകോവിലിനരികില്‍ പുലഭ്യംവിളമ്പുകയും, അക്രമം അഴിച്ചുവിടുകയും ചെയ്ത ഭരണസമിതിയംഗം എന്‍. രാജുവിനെ ചുമക്കുന്നവര്‍, ഭക്തജനങ്ങളുടെ ആരാധനാ സ്വാതന്ത്ര്യത്തേയാണ്‌ പരസ്യമായി ചോദ്യം ചെയ്തിരിക്കുന്നത്‌. ഇക്കൂട്ടര്‍ ഗുരുവായൂരപ്പ ഭക്തരുടെ ക്ഷമയെ പരീക്ഷിക്കരുത്‌. 87-ല്‍ ക്ഷേത്രം ഭരിക്കാന്‍ സര്‍ക്കാര്‍ നിയമിച്ച ജേക്കബ്ബ്തമ്പിയെ കെട്ടുകെട്ടിച്ചപ്പോള്‍, ജോക്കബ്ബ്തമ്പിക്ക്‌ ഒരുരാഷ്ട്രീയ നേതാവിന്റേയും പിന്‍ബലമില്ലായിരുന്നു. രാജുവിന്റെ സ്ഥിതി മറിച്ചാണെന്ന്‌ തങ്ങള്‍ക്കറിയാം. അത്‌ ഹിന്ദു ഐക്യവേദിക്ക്‌ ഒരുപ്രശ്നമല്ലെന്ന്‌ രാജുവിനും, രാജുവിനെ ചുമക്കുന്നവര്‍ക്കുമറിയാമെന്നും കുമ്മനം രാജശേഖരന്‍ പരിഹസിച്ചു. 
ആഭ്യന്തരമന്ത്രിയുടെ പിന്‍ബലത്തിലാണ്‌ രാജുവിന്റെ നിലനില്‍പ്പെങ്കില്‍, ആ ആഭ്യന്തരമന്ത്രികൂടി കേള്‍ക്കാനാണ്‌ തങ്ങള്‍ ഇത്‌ പറയുന്നതെന്ന്‌ കുമ്മനം കൂട്ടിച്ചേര്‍ത്തു. അതുകൊണ്ട്‌ രാജു സ്വയം രാജിവെച്ചൊഴിയണം. ദര്‍ശനത്തിനു വന്നഭക്തനെ പേപ്പട്ടിയെപോലെ തല്ലുന്ന അവസ്ഥ ഗുരുവായൂര്‍ ക്ഷേത്രംപോലൊരു ക്ഷേത്രത്തിലുണ്ടായാല്‍ അതുകണ്ടിട്ടും കണ്ടില്ലെന്നുനടിക്കുന്ന ഭരണാധികാരികളുള്ള സ്ഥലത്ത്‌ ഭഗവാനെ എടുത്തുകൊണ്ടുപോകുന്ന കാര്യത്തില്‍ എന്തു സുരക്ഷയാണുള്ളതെന്ന്‌ കുമ്മനം ചോദിച്ചു. ഗുരുവായൂര്‍ ക്ഷേത്രത്തിലെ മണിക്കിണറില്‍ നിന്നും ലഭിച്ച തിരുവാഭരണത്തെകുറിച്ച്‌ സമഗ്രമായൊരന്വേഷണത്തിന്‌ സര്‍ക്കാര്‍ ഉത്തരവിടണം. കണക്കെടുപ്പിന്റെ കാര്യത്തില്‍ ഗുരുവായൂര്‍ ക്ഷേത്രത്തില്‍ സമുന്നതരായവരെ ഉള്‍പ്പെടുത്തണം. വിഐപി ദര്‍ശനത്തിലൂടെ രണ്ടുതരം ഭക്തരെ സൃഷ്ടിക്കുന്ന ഭരണാധികാരികളുടെ നിലപാടിനെതിരെ രണ്ടാംഗുരുവായൂര്‍ സത്യാഗ്രഹസമരത്തിന്‌ സമയം അതിക്രമിച്ചിരിക്കുന്നതായും കുമ്മനം അഭിപ്രായപ്പെട്ടു. 
ഗുരുവായൂര്‍ ക്ഷേത്രത്തിനകത്ത്‌ വെച്ച്‌ മര്‍ദ്ദനമേറ്റ അമ്മയേയും, മകനേയും കണ്ടെത്തി പഞ്ചവാദ്യത്തിന്റെ അകമ്പടിയോടെ ഗുരുവായൂരിലെത്തിച്ച്‌ ക്ഷേത്രദര്‍ശനം നടത്തിപ്പിക്കുമെന്നും, അതിന്‌ ഡിജിപിയുടെ നേതൃത്വത്തിലുള്ള പോലീസ്‌ കവചം സൃഷ്ടിച്ചാലും ഹിന്ദുഐക്യവേദി അതിനെ മറികടന്ന്‌ ആ ദൗത്യം നിര്‍വഹിക്കുമെന്നും കുമ്മനം പ്രതിജ്ഞചെയ്തു. ഗുരുവായൂര്‍ ക്ഷേത്രത്തിലെ പലകാര്യങ്ങളിലും ദുരൂഹതകള്‍ ഇപ്പോഴും നിലനില്‍ക്കുന്നുണ്ട്‌. ഏതക്രമിക്കും ഈ ക്ഷേത്രത്തിനകത്ത്‌ കടന്ന്‌ എന്തതിക്രമവും നടത്താമെന്ന അവസ്ഥ ഭക്തജനങ്ങളെ സംബന്ധിച്ചിടത്തോളം ഏറെ ആശങ്കപടര്‍ത്തുന്നതായും കുമ്മനം പറഞ്ഞു. 
ഗുരുവായൂര്‍ ക്ഷേത്രം മോഡല്‍പരിഷ്ക്കാരം ഒരുക്ഷേത്രത്തിലും നടപ്പിലാക്കാന്‍ ആകുന്നതല്ലെന്ന്‌ തുടര്‍ന്ന്‌ പ്രസംഗിച്ച ഹിന്ദുഐക്യവേദി സംസ്ഥാന ജനറല്‍ സെക്രട്ടറി ആര്‍.വി. സാബു അഭിപ്രായപ്പെട്ടു. പത്മനാഭസ്വാമി ക്ഷേത്രത്തില്‍ ഗുരുവായൂര്‍ മോഡല്‍ ഭരണംവേണമെന്ന്‌ പറയുന്ന അച്യുതാനന്ദനടക്കമുള്ളവരുടെ ഉള്ളിലിരിപ്പ്‌ വ്യക്തമാണെന്നും അദ്ദേഹം പറഞ്ഞു. ആര്‍എസ്‌എസ്‌ താലൂക്ക്‌ സംഘചാലക്‌ കേശവന്‍മാസ്റ്റര്‍ അദ്ധ്യക്ഷത വഹിച്ച യോഗത്തില്‍ ബജരംഗ്ദള്‍ സംസ്ഥാന സംയോജക്‌ പി.ജി. കണ്ണന്‍, ക്ഷേത്രസംരക്ഷണസമിതി ജില്ല അദ്ധ്യക്ഷന്‍ പി.ആര്‍. ഉണ്ണി, ഗുരുവായൂര്‍ പ്രതികരണവേദി സെക്രട്ടറി വേണുഗോപാല്‍ പാഴൂര്‍ ദേശീയ അദ്ധ്യാപക പരിഷത്ത്‌ ജില്ല ജോയന്റ്‌ സെക്രട്ടറി അനീഷ്‌ മാസ്റ്റര്‍ എന്നിവര്‍ സംസാരിച്ചു. 
    
</TEXT>
</DOC>