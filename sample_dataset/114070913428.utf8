<DOC>
<DOCNO>114070913428.utf8</DOCNO>
<TEXT>


           ജയിലില്‍ വച്ച് സിപിഎം നേതാക്കളുമായി  ഫോണില്‍ സംസാരിച്ചെന്ന് ടിപികേസ് പ്രതി    

Wednesday 9 July 2014 9:52 pm IST

        തൃശൂര്‍: ജയിലില്‍ വെച്ച്  സിപിഎം നേതാക്കളുമായി ഫോണില്‍ സംസാരിച്ചിരുന്ന് ടിപി കേസിലെ കുറ്റവാളി എം.സി.അനൂപിന്റെ മൊഴി. വിയ്യൂര്‍ ജയിലില്‍ കസബ സി.ഐ. ബാബു പെരിങ്ങത്തിന്റെ ചോദ്യം ചെയ്യലിലാണ് ഇക്കാര്യം അനൂപ് വ്യക്തമാക്കിയത്.
 രാവിലെ പത്തരയോടെ ജയിലിലെത്തെിയെങ്കിലും പതിനൊന്നിന് ശേഷമായിരുന്നു അനൂപുമായി സി.ഐ.സംസാരിച്ചു തുടങ്ങിയത്. ടിപി കേസിലെ കുറ്റവാളി സംഘത്തെ പാര്‍പ്പിച്ചിരിക്കുന്ന സി.ബ്‌ളോക്കില്‍ കഴിയുന്ന അനൂപിനെ അവിടെയെത്തി സംസാരിക്കാന്‍ ശ്രമിച്ചെങ്കിലും മറ്റ് തടവുകാരുള്ളതിനാല്‍ ശ്രമം ഉപേക്ഷിച്ചു. ഇതിനോട് ചേര്‍ന്നുള്ള  ഡി.ബ്‌ളോക്കിനോട് ചേര്‍ന്ന് മാറ്റി നിറുത്തിയും ചോദ്യം ചെയ്‌തെങ്കിലും പ്രതികരിക്കാന്‍ അനൂപ് തയ്യാറായില്ല. പിന്നീട്  ഓഫീസിലെ സന്ദര്‍ശ മുറിക്ക് സമീപം ഒറ്റക്ക് മാറ്റി നിറുത്തിയായിരുന്നു ചോദ്യം ചെയ്യല്‍. ആദ്യം ചോദ്യങ്ങളോട് പ്രതികരിക്കാനോ, കൃത്യമായ മറുപടി നല്‍കാനോ അനൂപ് തയ്യാറായില്ല.
 കോള്‍ലിസ്റ്റ് കാണിച്ചുള്ള ചോദ്യം ചെയ്യലിലാണ് ജയിലില്‍ നിരന്തരമായി ഫോണ്‍ ഉപയോഗിച്ചിരുന്നുവെന്നും സി.പി.എം നേതാക്കളും ബന്ധുക്കളും സുഹൃത്തുക്കളും അടക്കമുള്ളവരെ വിളിച്ചിരുന്നുവെന്നും അനൂപ് മറുപടി നല്‍കിയത്. കോഴിക്കോട് ജയിലില്‍ ഫോണ്‍, ഫേസ്ബുക്ക് ഉപയോഗിച്ചതിനെ കുറിച്ചുള്ള അന്വേഷണത്തിലാണ് തലശേരി കോടതിയുടെ പ്രത്യേക ഉത്തരവോടെ അനൂപിനെ വിയ്യൂര്‍ ജയിലില്‍ ചോദ്യം ചെയ്തത്.  കോഴിക്കോട് ജയിലിലെ ഫോണ്‍ ഉപയോഗിച്ചുവെന്ന ആക്ഷേപത്തിലാണ് കുറ്റവാളി സംഘത്തിലെ ഒമ്പത് പേരെ ജനുവരി 30ന് വിയ്യൂരിലേക്ക് കൊണ്ടു വന്നത്. രണ്ട് മാസം മുമ്പ് വിയ്യൂര്‍ ജയിലിലും കുറ്റവാളി സംഘം ഫോണ്‍ ഉപയോഗിച്ചതായി കണ്ടത്തെിയിരുന്നു. അണ്ണന്‍ സിജിത്തിന്റെ  സെല്ലില്‍ നിന്ന് സിംകാര്‍ഡും ഷാഫിയുടെ സെല്ലില്‍ നിന്ന് ഫോണും കിര്‍മ്മാണി മനോജിന്റെ സെല്ലില്‍ നിന്ന് സര്‍ക്കാര്‍ മാധ്യമ ഡയറക്ടറിയും കണ്ടെടുത്തിരുന്നു. കൂടാതെ സഹതടവുകാരനായിരുന്ന സി ബ്‌ളോക്കിലെ പൂപ്പത്തി ഷാജിയുടെ സെല്ലില്‍ നിന്നും കഞ്ചാവും പിടിച്ചെടുത്തു. രണ്ടാഴ്ചക്കിടയില്‍ എട്ട് ഫോണുകളാണ് ജയിലില്‍ നിന്നും പിടിച്ചെടുത്തത്. ജയിലില്‍ ഫോണ്‍ ഉപയോഗിക്കുന്നത് കണ്ടെത്തുകയും ഫോണ്‍ പിടിച്ചെടുക്കുകയും ചെയ്തതിനെ തുടര്‍ന്ന് അണ്ണന്‍ സിജിത്ത്, ട്രൗസര്‍ മനോജ്, വാഴപ്പടച്ചി റഫീക് എന്നിവരെ പൂജപ്പുര സെന്‍ട്രല്‍ ജയിലിലേക്ക് മാറ്റിയിരുന്നു.  കേസില്‍ കണ്ണൂര്‍ ജയിലില്‍ കഴിയുന്ന മറ്റു രണ്ടു പ്രതികളായ പി.കെ.കുഞ്ഞനന്തന്‍, കെ.സി.രാമചന്ദ്രന്‍ എന്നിവരെ വ്യാഴാഴ്ചയും പൂജപ്പുര ജയിലില്‍ കഴിയുന്ന അണ്ണന്‍ സിജിത്തിനെ വെള്ളിയാഴ്ചയും ചോദ്യം ചെയ്യും.
    
</TEXT>
</DOC>