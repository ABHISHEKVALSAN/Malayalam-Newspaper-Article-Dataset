<DOC>
<DOCNO>114060906587.utf8</DOCNO>
<TEXT>


           ഓടി നടന്ന്‌ ജോലി ചെയ്യാന്‍ ഇനി ബേബിക്ക്‌ വലതു കാലില്ല...    

Monday 9 June 2014 10:01 pm IST

കൊച്ചി: മകള്‍ക്ക്‌ സ്ഥിരമായി ജോലി കിട്ടിയതിന്റെ ആഹ്ലാദത്തിലായിരുന്നു മുണ്ടംവേലി കൊന്നോത്ത്‌ വീട്ടില്‍ ഇഗ്നേഷ്യസിന്റെ ഭാര്യ ബേബി. സന്തോഷം അസുഖ ബാധിതയായ സഹോദരി മെറ്റിയുമായി പങ്കുവയ്ക്കാനാണ്‌ ഭര്‍ത്താവ്‌ ഇഗ്നേഷ്യസിനൊപ്പം അന്‍പതുകാരി ബേബി പാലാരിവട്ടത്തേയ്ക്ക്‌ ബസില്‍ കയറാനൊരുങ്ങിയത്‌. പക്ഷേ ആളുകയറുന്നതിന്‌ മുമ്പ്‌ ബസ്‌ മുന്നേട്ടെടുക്കുന്ന സ്വകാര്യബസുകാരുടെ ധിക്കാരത്തില്‍ തകര്‍ന്നത്‌ ബേബിയെന്ന വീട്ടമ്മയുടെ ജീവിതമാണ്‌. 
വലതുകാല്‍ ഇനിയില്ല എന്ന യാഥാര്‍ത്ഥ്യത്തോട്‌ പൊരുത്തപ്പെടാനാവാതെ സ്പെഷ്യലിസ്റ്റ്‌ ആശുപത്രിയിലെ 56-ാ‍ം നമ്പര്‍ മുറിയില്‍ വേദന കടിച്ചമര്‍ത്തി കഴിയുകയാണ്‌ ബേബിയിപ്പോള്‍. വേദന സംഹാരിപോലും വിഫലം. ഭാര്യയുടെ വേദനകണ്ട്‌ എന്തുചെയ്യണമെന്നറിയാതെ പകച്ചുനില്‍ക്കുന്ന ഇഗ്നേഷ്യസിന്‌ ആ രംഗം മറക്കാനാവുന്നില്ല. ജൂണ്‍ അഞ്ച്‌ വ്യാഴാഴ്ച രാവിലെയാണ്‌ പാലാരിവട്ടത്തേക്ക്‌ പോകാന്‍ ഐലന്റ്‌-പാലാരിവട്ടം റൂട്ടില്‍ സര്‍വീസ്‌ നടത്തുന്ന ആരാധന ബസില്‍ കയറാന്‍ തുടങ്ങിയത്‌. ബേബി കയറുന്നതിന്‌ മുന്നേ ബസ്‌ മുന്നോട്ടെടുത്തു. ഇഗ്നേഷ്യസും ബസില്‍ കയറിയിരുന്നില്ല. റോഡില്‍ വീണ ബേബിയുടെ വലതു കാലിലൂടെ ബസിന്റെ പിന്‍ചക്രം കയറിയിറങ്ങുന്നത്്്‌ കണ്ട്‌ തളര്‍ന്നുപോയെങ്കിലും മറ്റുള്ളവരുടെ സഹായത്തോടെ അവരെ അടുത്തുള്ള ജനറല്‍ ആശുപത്രിയിലെത്തിച്ചു. പ്രഥമ ശുശ്രൂഷയ്ക്ക്‌ ശേഷം സ്പെഷ്യലിസ്റ്റ്‌ ആശുപത്രിയില്‍ പ്രവേശിപ്പിക്കുമ്പോഴും ഭാര്യയ്ക്ക്‌ കാര്യമായി ഒന്നും സംഭവിച്ചില്ലെന്ന്‌ ആശ്വസിക്കുകയായിരുന്നു ഇഗ്നേഷ്യസ്‌. 
സീനിയര്‍ പ്ലാസ്റ്റിക്‌ സര്‍ജന്‍ ഡോ.ആശാ സിറിയക്‌, ഓര്‍ത്തോപീഡിക്സ്‌ സര്‍ജന്‍ ഡോ.പി.കെ. പ്രവീണ്‍ കുമാര്‍, അനസ്ത്തേസിസ്റ്റ്‌ ഡോ.അവിനാഷ്‌ സുധാകരന്‍ എന്നിവര്‍ ചേര്‍ന്ന്‌ അടിയന്തിര ശസ്ത്രക്രിയക്ക്‌ വിധേയയാക്കി. എന്നാല്‍ അസ്ഥികള്‍ ഒടിഞ്ഞിരുന്നു. മാംസവും തൊലിയും അറ്റുപോയിരുന്നു. കാല്‍ പൂര്‍വസ്ഥിതിയിലെത്തിക്കാന്‍ ഡോക്ടര്‍മാര്‍ തീവ്രശ്രമം നടത്തിയെങ്കിലും രക്തക്കുഴലുകള്‍ ചതഞ്ഞരഞ്ഞ്‌ പോയതിനാല്‍ മുട്ടിന്‌ മുകളില്‍ വച്ച്‌ മുറിച്ചുമാറ്റുകയെന്നല്ലാതെ മറ്റൊരു മാര്‍ഗവും ഡോക്ടര്‍മാരുടെ മുന്നില്‍ ഉണ്ടായിരുന്നില്ല. 
കണ്‍സ്ട്രക്ഷന്‍ ജോലിയില്‍ ഏര്‍പ്പെട്ടിരുന്ന ഇഗ്നേഷ്യസിന്‌ കാലിന്‌ ഒരു ഓപ്പറേഷന്‍ കഴിഞ്ഞതിനാല്‍ ജോലിക്ക്‌ പോകാനും സാധിക്കുന്നില്ല. ഏകവരുമാനമാര്‍ഗ്ഗം നിലച്ചതോടെ പ്രമേഹ രോഗികൂടിയായ ബേബിയും തൊഴിലുറപ്പ്‌ പദ്ധതിയ്ക്ക്‌ പോയി തുടങ്ങി. ഇതിനിടയില്‍ മൂന്ന്‌ നാല്‌ കുട്ടികളുമായി ഡേ കീയര്‍ പോലൊന്ന്‌ തുടങ്ങിയെങ്കിലും തുടര്‍ന്ന്‌ നടത്തിക്കൊണ്ടുപോകാന്‍ സാധിച്ചുമില്ല. തങ്ങളുടെ കാര്യങ്ങളെല്ലാം നോക്കാന്‍ ഓടി നടന്ന അമ്മയ്ക്ക്‌ കുറച്ച്‌ നാളത്തേക്കെങ്കിലും പരാശ്രയം കൂടാതെ നടക്കാന്‍ സാധിക്കില്ലല്ലോയെന്ന്‌ ഓര്‍ക്കുമ്പോഴാണ്‌ മക്കളായ ബിജുനുവിനും ഹൈനസിനും ഏറെ വിഷമം. അമ്മയ്ക്കും അച്ഛനും വയ്യാതായതോടെ ഏറെ നാള്‍ മോഹിച്ചിരുന്ന സ്ഥിരം ജോലിപോലും ഉപേക്ഷിക്കുകയാണ്‌ മകള്‍ ബിജുനു. ഒന്നരമാസം മുമ്പാണ്‌ അരൂജാസ്‌ ലിറ്റില്‍ സ്റ്റാര്‍ സ്കൂളില്‍ ഗണിതാധ്യാപികയായി ജോലി കിട്ടിയത്‌. അമ്മയ്ക്ക്‌ അപകടം പറ്റിയതിനെ തുടര്‍ന്ന്‌ ഒരു മാസത്തേക്ക്‌ അവധിയ്ക്ക്‌ എഴുതി നല്‍കിയിരിക്കുകയാണ്‌ . എന്നാല്‍ അമ്മയ്ക്ക്‌ സുഖം പ്രാപിക്കുന്നതുവരെ താന്‍ അടുത്തുണ്ടാവണമെന്ന്‌ ചിന്തിക്കുന്ന ഈ മകള്‍ ജോലിയേക്കാള്‍ വലുത്‌ തനിക്ക്‌ അമ്മയും അച്ഛനുമാണെന്ന്‌ പറയുന്നു. സഹോദരന്‍ ഹൈനസ്‌ ഐടി ഷോപ്പില്‍ ട്രെയിനിയായി ചേര്‍ന്നിട്ടും അധികനാളായില്ല. ലേക്ഷോര്‍ ആശുപത്രിയില്‍ ഐടി സപ്പോര്‍ട്ട്‌ എഞ്ചിനിയറായി ജോലി ചെയ്യുകയാണ്‌ ബിജുനുവിന്റെ ഭര്‍ത്താവ്‌ ലൂയിസ്‌ ജോര്‍ജ്‌. സാമ്പത്തികമായി ഉയര്‍ന്ന നിലയിലല്ലെങ്കിലും ഭര്‍തൃവീട്ടുകാരുടെ സഹായമാണ്‌ ഇപ്പോള്‍ ഏക ആശ്രയമെന്ന്‌ ബിജുനു പറയുന്നു. മുറിവ്‌ ഉണ്ടായിടത്ത്‌ തൊലി വച്ചുപിടിപ്പിക്കുന്ന ഗ്രാഫ്റ്റിംഗ്‌ ശസ്ത്രക്രിയ ഇന്ന്‌ രാവിലെ 8.30 ന്‌ സ്പെഷ്യലിസ്റ്റ്‌ ആശുപത്രിയില്‍ നടക്കും. ഫിസിയോതെറാപ്പിയും ചെയ്യേണ്ടതായി വരും.ആശുപത്രിയില്‍ സന്ദര്‍ശകര്‍ക്കും നിയന്ത്രണം ഏര്‍പ്പെടുത്തിയിട്ടുണ്ട്‌. മുറിവ്‌ ഉണങ്ങി കഴിഞ്ഞാല്‍ ബേബിക്ക്‌ വീട്ടിലേക്ക്‌ മടങ്ങാം. എങ്കിലും സാധാരണ ജീവിതത്തതിലേക്ക്‌ പിച്ചവെച്ചുതുടങ്ങാന്‍ ഇനിയും എത്രനാള്‍ എന്ന്‌ അറിയാതെ ഈ ദുരന്തത്തെ അതിജീവിക്കാനുള്ള തയ്യാറെടുപ്പിലാണ്‌ ബേബിയും കുടുംബവും.
വിനീത വേണാട്‌

</TEXT>
</DOC>