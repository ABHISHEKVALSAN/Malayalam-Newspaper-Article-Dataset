<DOC>
<DOCNO>114010766480.utf8</DOCNO>
<TEXT>


           ആറന്മുള: ഇരുപക്ഷവും പ്രതിക്കൂട്ടില്‍    

Tuesday 7 January 2014 10:17 pm IST

        തിരുവനന്തപുരം: ആറന്മുള വിമാനത്താവള പ്രശ്നത്തില്‍ ഇരുമുന്നണികളും പ്രതിക്കൂട്ടിലാണെന്ന്‌ വ്യക്തമായി. ആറന്മുള വിമാത്താവളത്തിന്റെ കാര്യത്തില്‍ കഴിഞ്ഞ എല്‍ ഡി എഫ്‌ സര്‍ക്കാറിന്‌ തെറ്റുപറ്റിയെന്ന്‌ സിപിഎം പോളിറ്റ്ബ്യൂറോ അംഗവും മുന്‍ മന്ത്രിയുമായ എം.എ. ബേബിയുടെ ഏറ്റുപറച്ചിലോടെ ഇത്‌ ഒന്നുകൂടി ഉറപ്പിച്ചു. നിയമസഭയില്‍ ബേബി പറ്റിയ തെറ്റ്‌ ഏറ്റ്‌ പറഞ്ഞു. അത്‌ തിരുത്തണം. ഒരു എംഎല്‍എയുടെ നിവേദനം പരിശോധിക്കാന്‍ കളക്ടര്‍ക്ക്‌ കൈമാറുകയെന്ന തെറ്റാണ്‌ കഴിഞ്ഞ സര്‍ക്കാര്‍ ചെയ്തത്‌. ഞങ്ങള്‍ ഒരു ചെറിയ തെറ്റ്‌ ചെയ്തെന്ന്‌ കരുതി സര്‍ക്കാര്‍ അതിലും വലിയ തെറ്റ്‌ ചെയ്യുന്നത്‌ അംഗീകരിക്കാനാകില്ലെന്നും നന്ദി പ്രമേയ ചര്‍ച്ചയില്‍ പങ്കെടുത്ത്‌ എം.എ. ബേബി പറഞ്ഞു. ആറന്മുള വിമാനത്താവള പദ്ധതി നടപ്പാക്കിയാല്‍ കേരള ജനത അതിന്‌ മാപ്പ്‌ നല്‍കില്ല. ഭൂരിപക്ഷം എം എല്‍ എമാരും എതിര്‍ക്കുന്ന പദ്ധതിയുമായാണ്‌ മുന്നോട്ടുപോകുന്നത്‌. വിമാനത്താവള കമ്പനിയില്‍ സര്‍ക്കാര്‍ പത്ത്‌ ശതമാനം ഓഹരിയെടുത്തത്‌ നിയമ വിരുദ്ധമായാണെന്നും ബേബി പറഞ്ഞു. 
ആറന്മുളയുടെ കാര്യത്തില്‍ കഴിഞ്ഞ സര്‍ക്കാറിന്‌ തെറ്റ്‌ പറ്റിയിട്ടില്ലെന്ന്‌ പറയുന്നില്ലെന്ന്‌ മുന്‍മന്ത്രി മുല്ലക്കര രത്നാകരനും പറഞ്ഞു. 2003 മുതല്‍ ഇതുവരെ വിമാനത്താവളവുമായി ബന്ധപ്പെട്ട്‌ നടന്ന മുഴുവന്‍ കാര്യങ്ങളെക്കുറിച്ചും ജുഡീഷ്യല്‍ അന്വേഷണം നടത്തണം. ഒരു തെറ്റ്‌ പറ്റിയെന്ന്‌ കരുതി ഒരുപാട്‌ തെറ്റുകള്‍ പിന്തുടരരുതെന്നും മുല്ലക്കര വ്യക്തമാക്കി. മുഖ്യമന്ത്രിയുടെ ഓഫീസ്‌ കെജിഎസ്‌ ഗ്രൂപ്പിന്റെ ഓഫീസ്‌ പോലെയാണ്‌ പെരുമാറുന്നതെന്നും മുല്ലക്കര കുറ്റപ്പെടുത്തി.
എല്ലാ അനുമതിയും നല്‍കിയ ശേഷം ഇപ്പോള്‍ വിമാനത്താവളം വേണ്ടെന്ന്‌ പറയുന്നത്‌ ശരിയല്ലെന്ന്‌ ജോസഫ്‌ വാഴക്കന്‍ പറഞ്ഞു. ആയിരക്കണക്കിന്‌ ലോഡ്‌ മണ്ണ്‌ കൊണ്ടുവന്ന്‌ വയല്‍ നികത്തിയത്‌ കഴിഞ്ഞ സര്‍ക്കാറിന്റെ കാലത്താണ്‌. ഇതോടെ ഇരു സര്‍ക്കാരും കെജിഎസ്‌ ഗ്രൂപ്പിന്‌ വേണ്ടി ബോധപൂര്‍വ്വം പ്രവര്‍ത്തിച്ചു എന്ന ആരോപണത്തിന്‌ അടിസ്ഥാനവുമായി. ഇടത്‌ പക്ഷം തെറ്റ്‌ ഏറ്റ്‌ പറയുന്നുണ്ടെങ്കിലും ഇടതിന്റെ തെറ്റാണ്‌ ശരിയെന്നമട്ടിലാണ്‌ യുഡിഎഫിന്റെ പോക്ക്‌, ആറന്മുള എംഎംല്‍എ കൂടിയായ കോണ്‍ഗ്രസ്‌ നേതാവ്‌ കെ. ശിവദാസന്‍ നായര്‍ അവകാശപ്പെട്ടത്‌.
    
</TEXT>
</DOC>