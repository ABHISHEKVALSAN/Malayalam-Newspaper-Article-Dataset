<DOC>
<DOCNO>114011267782.utf8</DOCNO>
<TEXT>


           ഗള്‍ഫാര്‍ മുഹമ്മദാലിക്ക്‌ മൂന്നു വര്‍ഷം തടവുശിക്ഷ     

Sunday 12 January 2014 10:21 pm IST

മസ്കറ്റ്‌: മലയാളി വ്യവസായിയായ ഗള്‍ഫാര്‍ മുഹമ്മദാലിക്ക്‌ ഒമാനില്‍ മൂന്നുവര്‍ഷത്തെ കഠിന തടവു ശിക്ഷ. ശിക്ഷ കഴിഞ്ഞാല്‍ മുഹമ്മദാലിയെ ഒമാനില്‍നിന്ന്‌ നാടുകടത്തും. ഒമാനിന്റെ സാമ്പത്തിക ഭദ്രതയെ വളര്‍ത്തയതില്‍ വലിയ പങ്കു വഹിച്ചിട്ടുള്ള മുഹമ്മദാലി കൈക്കൂലി കേസില്‍ കുറ്റവാളിയാണെന്നു കണ്ടെത്തിയതാണ്‌ ശിക്ഷക്കു കാരണം. കേസില്‍ ഉള്‍പ്പെട്ട മുഹമ്മദാലിയുടെ കമ്പനി ജനറല്‍ മാനേജരായ റയിസ്‌ മുഹമ്മദ്‌ ദല്‍ഹിയിലേക്കു കടന്നതിനാല്‍ തല്‍ക്കാലം രക്ഷപ്പെട്ടിരിക്കുകയാണ്‌. കേന്ദ്ര വിദേശകാര്യ സഹമന്ത്രി ഇ. അഹമ്മദിന്റെ മകനാണ്‌ റയിസ്‌. 
രാജ്യത്തെ പെട്രോളിയം ഉല്‍പ്പന്നങ്ങളുടെ നിര്‍മ്മാണ-വിപണന പ്രോജക്ടിന്റെ കോണ്‍ട്രാക്ട്‌ കിട്ടാന്‍ അധികൃതര്‍ക്ക്‌ വന്‍തുക കൈക്കൂലി കൊടുത്തുവെന്ന ആരോപണത്തെ തുടര്‍ന്ന്‌ ആറു മാസത്തിലേറെയായി ഗള്‍ഫാര്‍ നാട്ടു തടങ്കലിലായിരുന്നു. മുഹമ്മദാലിയുടെ പാസ്പോര്‍ട്ട്‌ കണ്ടുകെട്ടിയതിനാല്‍ നാട്ടിലേക്കു രക്ഷപ്പെടാനുള്ള ശ്രമവും വിഫലമായി. ഇന്നലെയാണ്‌ ഒമാന്‍ കോടതിയുടെ വിധി വന്നത്‌.
മുഹമ്മദാലി നടത്തുന്ന പല സ്ഥാപനങ്ങളില്‍ ഒന്നായ അല്‍ബസ്തൂര്‍ എന്ന കമ്പനിവഴിയാണ്‌ കൈക്കൂലിയിടപാടു നടത്തിയത്‌. ഈ കമ്പനിയുടെ ജനറല്‍ മാനേജരാണ്‌ കേന്ദ്ര വിദേശ കാര്യ സഹമന്ത്രി ഇ. അഹമ്മദിന്റെ മകന്‍ റയിസ്‌ അഹമ്മദ്‌. ഈ കൈക്കൂലി കേസില്‍ റയിസും പ്രതിയാണ്‌. എന്നാല്‍, കേസ്‌ ആരംഭിക്കുമ്പോള്‍തന്നെ റയിസ്‌ ഒമാന്‍ വിട്ട്‌ ഇന്ത്യയില്‍ എത്തിയതിനാല്‍ തല്‍ക്കാലം രക്ഷപ്പെട്ടിരിക്കുകയാണ്‌. എന്നാല്‍ റയിസ്‌ ഒമാനിലെത്തിയാല്‍ അപ്പോള്‍ അറസ്റ്റ്‌ ഉറപ്പാണ്‌. ഇതു സംബന്ധിച്ച തുടര്‍ നടപടികളില്‍ ചര്‍ച്ചകള്‍ക്ക്‌ മുമ്പ്‌ ഒമാന്‍ സന്ദര്‍ശന വേളയില്‍ കേന്ദ്രമന്ത്രി ശ്രമം നടത്തിയിരുന്നെങ്കിലും ഫലം കണ്ടിരുന്നില്ല.
വന്‍ വ്യവസായ സാമ്രാജ്യമുള്ള ഗള്‍ഫാര്‍ മുഹമ്മദാലിയുടെ ജയില്‍ ശിക്ഷാ വിധിയോടെ അദ്ദേഹത്തിന്റെ കമ്പനികള്‍ക്ക്‌ വന്‍ തോതില്‍ മാര്‍ക്കറ്റില്‍ ഇടിവു സംഭവിച്ചേക്കാം. ഇങ്ങനെ സംഭവിച്ച്‌ ഇതിനകം ഓഹരി വിപണിയില്‍ ഉള്ള കമ്പനികളുടെ ഓഹരിവിലയില്‍ 100 റിയാലില്‍ കുറഞ്ഞാല്‍ കമ്പനി ലിക്വിഡേറ്റ്‌ ചെയ്യപ്പെടും. അങ്ങനെവന്നാല്‍ പതിനായിരക്കണക്കിന്‌ മലയാളികളെ അതു ബാധിക്കും. കേരളത്തില്‍ ആയിരക്കണക്കിനു കുടുംബങ്ങളെ ബാധിക്കാവുന്നതാണ്‌ ഇത്‌. 
    
</TEXT>
</DOC>