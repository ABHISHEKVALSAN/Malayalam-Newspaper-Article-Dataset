<DOC>
<DOCNO>114011167304.utf8</DOCNO>
<TEXT>


           യു.ഡി.എഫ് യോഗത്തില്‍ സിഎംപിക്ക് വിലക്ക്    

Saturday 11 January 2014 1:43 pm IST

തിരുവനന്തപുരം: ഇന്ന് എറണാകുളത്ത് നടക്കുന്ന യു.ഡി.എഫ് യോഗത്തില്‍ പങ്കെടുക്കുന്നതിന് സിഎംപിക്ക് വിലക്ക്. സി.എം.പി നേതാക്കളായ സി.പി.ജോണിനോടും കെ.ആര്‍.അരവിന്ദാക്ഷനോടും യോഗത്തില്‍ പങ്കെടുക്കേണ്ടെന്ന് യു.ഡി.എഫ് കണ്‍വീനര്‍ പി.പി.തങ്കച്ചന്‍ നിര്‍ദ്ദേശിച്ചു.

കഴിഞ്ഞ ദിവസം സി.പി.ജോണ്‍ വിഭാഗം തിരുവനന്തപുരത്തും അരവിന്ദാക്ഷന്‍ വിഭാഗം തൃശൂരിലും യോഗം ചേര്‍ന്ന് പരസ്പരം നേതാക്കളെ പുറത്താക്കിയിരുന്നു. ഈ സാഹചര്യത്തിലാണ് പ്രശ്‌നങ്ങള്‍ പരിഹരിച്ച ശേഷം യോഗത്തില്‍ പങ്കെടുത്താല്‍ മതിയെന്ന് കണ്‍വീനര്‍ നിര്‍ദ്ദേശിച്ചത്.

ഇരുവിഭാഗത്തേയും യുഡിഎഫ് യോഗത്തില്‍നിന്ന് വിലക്കിയതോടെ ചര്‍ച്ചയ്ക്ക് തയ്യാറെന്ന് കെ അരവിന്ദാക്ഷന്‍ പറഞ്ഞിരുന്നു. എന്നാല്‍ അരവിന്ദാക്ഷന്‍ വിഭാഗവുമായി യാതൊരു ചര്‍ച്ചയ്ക്കും തയ്യാറല്ലെന്ന് സി പി ജോണ്‍ പറഞ്ഞു. എംവി രാഘവന്‍ അനാരോഗ്യം മൂലം വിശ്രമത്തിലായതോടെയാണ് സിഎംപിയില്‍ ഭിന്നത മൂര്‍ച്ചിച്ചത്. രണ്ട് ചേരിയിലായെങ്കിലും യുഡിഎഫില്‍ തുടരാന്‍ തന്നെയായിരുന്നു ഇരു വിഭാഗത്തിന്റെയും തീരുമാനം. 

അതേസമയം സി പി ജോണ്‍ ആസൂത്രണ ബോര്‍ഡില്‍ എത്തിയത് സിഎംപി പ്രതിനിധിയായിട്ടല്ലെന്ന് മുഖ്യമന്ത്രി പ്രതികരിച്ചു. 

    
</TEXT>
</DOC>