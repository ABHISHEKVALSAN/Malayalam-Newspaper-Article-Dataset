<DOC>
<DOCNO>114051198655.utf8</DOCNO>
<TEXT>


           ബ്‌ളേഡ് മാഫിയ്‌ക്കെതിരായി 'ഓപ്പറേഷന്‍ കുബേര്‍'നടപ്പാക്കും: ചെന്നിത്തല    

Sunday 11 May 2014 3:55 pm IST

കോഴിക്കോട്: സംസ്ഥാനത്ത് ബ്‌ളേഡ് മാഫിയകളെ അമര്‍ച്ച ചെയ്യാന്‍ ഓപ്പറേഷന്‍ കുബേര്‍ എന്ന പേരില്‍ നടപടി തുടങ്ങുമെന്ന് ആഭ്യന്തരമന്ത്രി രമേശ് ചെന്നിത്തല വാര്‍ത്താ സമ്മേളനത്തില്‍ അറിയിച്ചു. ഇതിനായി എല്ലാ ജില്ലകളിലും നോഡല്‍ ഓഫീസര്‍മാരെ നിയമിക്കും.

ബ്‌ളേഡ് മാഫിയയുടെ ഭീഷണിയെ തുടര്‍ന്ന് തിരുവനന്തപുരത്ത് അഞ്ചംഗ കുടുംബം ആത്മഹത്യ ചെയ്തത് ഗൗരവമായാണ് കാണുന്നത്. ബ്‌ളേഡ് മാഫിയ സാമൂഹിക വിപത്താണ്. ഇത്തരം ഷൈലോക്കുമാരെ അമര്‍ച്ച ചെയ്യാന്‍ എല്ലാവരും യോജിച്ച് പ്രവര്‍ത്തിക്കണമെന്നും ചെന്നിത്തല പറഞ്ഞു.

ബാര്‍ ലൈസന്‍സ് പ്രശ്‌നം അടുത്ത യു.ഡി.എഫ് യോഗം ചര്‍ച്ച ചെയ്യും. കോണ്‍ഗ്രസില്‍ മദ്യലോബിയുടെ ആള്‍ക്കാര്‍ ആരും ഇല്ലെന്ന് തനിക്ക് പറയാനാവും. ബാര്‍ ലൈസന്‍സ് വിഷയത്തില്‍ നേതാക്കള്‍ പരസ്യ പ്രസ്താവന നടത്തരുതെന്നും ചെന്നിത്തല പറഞ്ഞു.

വ്യാജമദ്യം തടയുന്നതിന് എക്‌സൈസ് പരിശോധന കര്‍ശനമാക്കും. സമാന്തര മദ്യവില്‍പന കേന്ദ്രങ്ങള്‍ അനുവദിക്കില്ല. ടി.പി വധഗൂഢാലോചന അന്വേഷിക്കാനാവില്ലെന്ന കാര്യം സി.ബി.ഐയോ കേന്ദ്ര പേഴ്‌സണല്‍ മന്ത്രാലയമോ കേരളത്തെ അറിയിച്ചിട്ടില്ലെന്നും രമേശ് ചെന്നിത്തല ഒരു ചോദ്യത്തിന് മറുപടിയായി പറഞ്ഞു.
    
</TEXT>
</DOC>