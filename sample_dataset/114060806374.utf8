<DOC>
<DOCNO>114060806374.utf8</DOCNO>
<TEXT>


           മുംബൈയില്‍ മെട്രോ ട്രെയിന്‍ ഓടിത്തുടങ്ങി    

Sunday 8 June 2014 10:43 pm IST

മുംബൈ: രാജ്യത്തിന്റെ സാമ്പത്തിക തലസ്ഥാനമായ മുംബൈയിലെ മെട്രോ റെയില്‍ സര്‍വീസിന്‌ തുടക്കം. മഹാരാഷ്ട്ര മുഖ്യമന്ത്രി പൃഥ്വിരാജ്‌ ചവാന്‍ ഫ്ലാഗ്‌ ഓഫ്‌ ചെയ്തു. സാങ്കേതിക തകരാര്‍മൂലം യാത്രാക്രമം തെറ്റിയതും ടിക്കറ്റ്‌ നിരക്ക്‌ പ്രശ്നം ചൊല്ലി തുടക്കത്തില്‍ ചവാന്‍ ഉദ്ഘാടനത്തിന്‌ വിസമ്മതിച്ചതും സര്‍വീസിന്റെ ആദ്യദിനത്തിലെ കല്ലുകടിയായി.
ഖട്കോപറില്‍ നിന്നും ഉച്ചയ്ക്ക്‌ 12.10 പുറപ്പെടേണ്ടിയിരുന്ന ട്രെയിന്‍ പത്തു മിനിറ്റ്‌ വൈകിയാണ്‌ യാത്രയാരംഭിച്ചത്‌. അപ്രതീക്ഷിതമായി റെഡ്‌ സിഗ്നല്‍ വീണതിനെ തുടര്‍ന്നായിരുന്നു ഇത്‌. സിഗ്നല്‍ തകരാറിന്റെ കാരണം അധികൃതര്‍ വ്യക്തമാക്കിയിട്ടില്ല. 
അസല്‍പ്പയില്‍ പത്തു മിനിറ്റ്‌ ട്രെയിന്‍ പിടിച്ചിടുകയും ചെയ്തു. സാക്കി നാക സ്റ്റേഷനിലും ചില ട്രെയിനുകള്‍ അഞ്ചു മുതല്‍ പത്തു മിനിറ്റുവരെ നിര്‍ത്തിയിട്ടു. ഇരുപതു മിനിറ്റോളം വൈകിയായിരുന്നു ലക്ഷ്യസ്ഥാനമായ വെര്‍സോവയില്‍ അവ എത്തിച്ചേര്‍ന്നത്‌. 
വെര്‍സോവയില്‍ നിന്ന്‌ ഖട്കോപറിലേക്കുള്ള മടക്കയാത്രയേയും സമയക്രമത്തിലെ താളപ്പിഴ ബാധിച്ചു. ചെറിയ പ്രശ്നങ്ങളുണ്ടായെങ്കിലും ആദ്യ ദിനത്തില്‍ എല്ലാ ട്രെയിനുകളിലും നിറയെ യാത്രക്കാരുണ്ടായിരുന്നു.
    
</TEXT>
</DOC>