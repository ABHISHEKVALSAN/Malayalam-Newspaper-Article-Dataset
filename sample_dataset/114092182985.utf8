<DOC>
<DOCNO>114092182985.utf8</DOCNO>
<TEXT>


           വികസനം: അവകാശവാദവും നിഷേധവും    

Sunday 21 September 2014 10:11 am IST

തെരഞ്ഞെടുപ്പില്‍ വടകരലോക്സഭാ മണ്ഡലം രാഷ്ട്രീയകേരളമാകെ ഉറ്റുനോക്കുകയാണ്‌. ഇവിടെ നിന്ന്‌ കഴിഞ്ഞതവണ ജയിച്ചുകയറി കേന്ദ്രത്തില്‍ സഹമന്ത്രിയായ മുല്ലപ്പള്ളി രാമചന്ദ്രന്‍ രണ്ടാമതും മത്സരിക്കുന്നത്‌ കൊണ്ടല്ല ഇത്‌. തെരഞ്ഞെടുപ്പ്‌ ചരിത്രത്തില്‍ 2009 വരെ വടകര സീറ്റ്‌ ഇടത്‌ പക്ഷത്തിന്‌ തീറെഴുതിയ നിലയിലായിരുന്നു. എന്നാല്‍ സിപിഎം ഊറ്റംകൊണ്ടിരുന്ന ഒഞ്ചിയം ആ പാര്‍ട്ടിയ്ക്ക്‌ അന്യമായതാണ്‌ കഴിഞ്ഞ തവണ യുഡിഎഫ്സ്ഥാനാര്‍ത്ഥി മുല്ലപ്പള്ളിയുടെ വിജയത്തിന്‌ ഏക കാരണമായത്‌. 
യുഡിഎഫിനെ വോട്ടര്‍മാര്‍ അംഗീകരിച്ചത്‌ കൊണ്ടല്ല മറിച്ച്‌ സിപിഎം എന്ന കക്ഷി അസഹ്യമായതാണ്‌ മുല്ലപ്പള്ളിയ്ക്ക്‌ ജയിക്കാനും സഹമന്ത്രിയാകാനും ഇടയാക്കിയത്‌. എന്നാല്‍ രാഷ്ട്രീയം മാറ്റിവെച്ച്‌ കഴിഞ്ഞ അഞ്ച്‌ വര്‍ഷം വടകര മണ്ഡലത്തിലുണ്ടായ വികസനത്തെകുറിച്ച്‌ അഭിപ്രായം തേടുമ്പോള്‍ വോട്ടര്‍മാരുടെ മുഖത്ത്‌ ഒട്ടും പ്രതിഷേധമില്ലാത്ത പരിഹാസചിരിയാണ്‌ നിറയുന്നത്‌.താന്‍ മണ്ഡലത്തില്‍ നടത്തിയ വികസനത്തിന്റെ പൊടിപ്പും തൊങ്ങലുമുള്ള കഥകള്‍ മുല്ലപ്പള്ളി രാമചന്ദ്രന്‍ പറയുമ്പോള്‍ കാലമിത്രയും വടകരയെ പ്രതിനിധീകരിച്ച ഇടത്‌ പക്ഷം അതൊക്കെ പൊള്ളയാണെന്നു പറയുന്നു. ഇടതും വലതും മുന്നണികള്‍ വികസനമെന്നത്‌ വടകര ലോക്സഭാ മണ്ഡലത്തില്‍ മരീചികയാക്കി മാറ്റിയെന്നാണ്‌ കഴിഞ്ഞതവണ ഇവിടെ ബിജെപി സ്ഥാനാര്‍ത്ഥിയായിരുന്ന കെ.പി. ശ്രീശന്‍ മാസ്റ്റര്‍ പറയുന്നത്‌.
കാലമിത്രയും ഇടത്പക്ഷ പ്രതിനിധികള്‍ കുത്തകയാക്കി വെച്ച വടകര മണ്ഡലം വികസനമെന്തന്നറിയാത്ത അവസ്ഥയിലാണെന്നും ശ്രീശന്‍ മാസ്റ്റര്‍ പറഞ്ഞു. പാര്‍ട്ടികുത്തകയുടെ ബലത്തില്‍ വടകരയിലെ ജനങ്ങള്‍ക്ക്‌ വികസനമെത്തിക്കണമെന്ന കാര്യം ഇടത്‌ പക്ഷം അവഗണിച്ചെന്നും അദ്ദേഹം പറഞ്ഞു.തെരഞ്ഞെടുപ്പില്‍ ജയിച്ച മുല്ലപ്പള്ളി കേന്ദ്രസഹമന്ത്രിയെന്ന നിലയില്‍ ചെയ്യാന്‍കഴിയുന്നതിന്റെ പത്ത്‌ ശതമാനം പോലുംവികസന കാര്യത്തില്‍ ചെയ്തില്ലെന്നും ശ്രീശന്‍ മാസ്റ്റര്‍ ചൂണ്ടിക്കാട്ടി. വികസനം ഉണ്ടാക്കിയെന്ന അവകാശവാദത്തിന്‌ പകരം അത്‌ ജനങ്ങളില്‍ അനുഭവപ്പെടണമെന്നും അദ്ദേഹം പറഞ്ഞു.
വിവിധ ട്രെയിനുകള്‍ക്ക്‌ വടകര, കൊയിലാണ്ടി,തലശ്ശേരി, മാഹി, പയ്യോളി എന്നീ റെയില്‍വെ സ്റ്റേഷനുകളില്‍സ്റ്റോപ്പ്‌ അനുവദിച്ചെന്നും വടകര, കൊയിലാണ്ടി സ്റ്റേഷനുകളുടെ വികസനം യാഥാര്‍ത്ഥ്യമാക്കിയെന്നുമാണ്‌ മുല്ലപ്പള്ളിയുടെ പ്രധാന അവകാശവാദം. 
എന്നാല്‍ ഫ്ലക്സ്‌ ബോര്‍ഡിലൊതുങ്ങിയ വികസന പാഴ്‌വാക്കാണ്‌ വടകരയില്‍ കഴിഞ്ഞ അഞ്ച്‌ വര്‍ഷത്തിനിടയില്‍ ഉണ്ടായതെന്നാണ്‌ മുല്ലപ്പള്ളി പരാജയപ്പെടുത്തിയ ഇടത്‌ മുന്നണി സ്ഥാനാര്‍ത്ഥി പി.സതീദേവി പറയുന്നത്‌. സൈനിക കേന്ദ്രങ്ങള്‍കൊണ്ടുവന്നെന്ന്‌ അവകാശപ്പെടുമ്പോള്‍ പത്ത്പേര്‍ക്ക്തൊഴില്‍ ലഭിക്കുന്ന സ്ഥാപനവും തുടങ്ങാന്‍ കഴിഞ്ഞില്ലെന്നും സതീദേവി കുറ്റപ്പെടുത്തുന്നു. ഇഗ്നോ കേന്ദ്രം വരുന്നെന്ന പ്രചാരണം നടത്തിയതല്ലാതെ യാഥാര്‍ത്ഥ്യമാക്കിയില്ലെന്നും തലശ്ശേരി,വടകര, കൊയിലാണ്ടി റെയില്‍വെസ്റ്റേഷനുകളില്‍ യാത്രക്കാര്‍ക്ക്‌വേണ്ട അടിസ്ഥാന സൗകര്യംപോലും ലഭ്യമാക്കിയിട്ടില്ലെന്നും അവര്‍ കുറ്റപ്പെടുത്തുന്നുണ്ട്‌. 
വികസനത്തിന്റെ കാര്യത്തിലുള്ള അവകാശവാദവും അതിന്റെ നിഷേധവുമാണ്‌ എല്ലാ കാലത്തുമെന്ന പോലെ വടകരയിലും ജയിച്ച സ്ഥാനാര്‍ത്ഥിയും തോറ്റ ഇടത്‌ സ്ഥാനാര്‍ത്ഥിയും നടത്തുന്നത്‌. ജനങ്ങള്‍ക്കിത്‌ കേട്ട്‌ മടുത്ത പല്ലവിയുമാണ്‌.
പി.പി.ദിനേശന്‍

</TEXT>
</DOC>