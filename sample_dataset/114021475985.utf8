<DOC>
<DOCNO>114021475985.utf8</DOCNO>
<TEXT>


           കോണ്‍ഗ്രസ്‌ ഓഫീസിലെ കൊലപാതകം: പ്രതികളെ സംഭവസ്ഥലത്ത്‌ കൊണ്ടുപോയി തെളിവെടുത്തു    

Friday 14 February 2014 10:03 pm IST

        മലപ്പുറം: നിലമ്പൂര്‍ കോണ്‍ഗ്രസ്‌ മണ്ഡലം കമ്മിറ്റി ഓഫീസില്‍ വച്ച്‌ യുവതി കൊല്ലപ്പെട്ട സംഭവവുമായി ബന്ധപ്പെട്ട്‌ പ്രതികളെ ഇന്നലെ വിവിധ സ്ഥലങ്ങളില്‍ കൊണ്ടുപോയി തെളിവെടുപ്പ്‌ നടത്തി. 
പ്രതികളുടെ മൊഴിയുടെ അടിസ്ഥാനത്തില്‍ നടത്തിയ തെരച്ചിലില്‍ കൊല്ലപ്പെട്ട രാധയുടെ മൊബെയില്‍ ഫോണിന്റെ ഭാഗങ്ങള്‍, ടോര്‍ച്ച്‌, കെട്ടുന്നതിന്‌ ഉപയോഗിച്ച കയര്‍, കത്രിക, വസ്ത്രങ്ങള്‍ കത്തിക്കാന്‍ ഉപയോഗിച്ച ശേഷം ഉപേക്ഷിച്ച പെട്രോള്‍ എന്നിവ പോലീസ്‌ കണ്ടെടുത്തു. 
പൂക്കോട്ടുംപാടത്തെ പറമ്പയില്‍ റബ്ബര്‍ തോട്ടത്തില്‍ നിന്നാണ്‌ മൊബെയില്‍ ഫോണിന്റെ ഭാഗങ്ങള്‍ കണ്ടെടുത്തത്‌. പ്രതികളുടെ മൊഴിയുടെ അടിസ്ഥാനത്തിലാണ്‌ പോലീസ്‌ തോട്ടത്തില്‍ പരിശോധന നടത്തിയത്‌. ഫോണിലെ സിംകാര്‍ഡ്‌ സമീപത്തെ റെയില്‍വേ ട്രാക്കില്‍ പ്രതികള്‍ ഉപേക്ഷിച്ചിരുന്നു. അന്വേഷണം വന്നാല്‍ പോലീസിനെ വഴി തെറ്റിക്കാനായിരുന്നു മൊബെയില്‍ ഫോണിന്റെ ഭാഗങ്ങള്‍ വിവിധ സ്ഥലങ്ങളില്‍ ഉപേക്ഷിച്ചതെന്ന്‌ പ്രതികള്‍ അന്വേഷണ ഉദ്യോഗസ്ഥരോട്‌ സമ്മതിച്ചു. 
കൊലക്ക്‌ ഉപയോഗിച്ച കയര്‍ വാങ്ങിയ ചുള്ളിയോട്ടെ കടയുടമയും കത്രിക വാങ്ങിയ ഫാന്‍സികടയുടമയും പ്രതികളെ തിരിച്ചറിഞ്ഞു. കൊലക്കുശേഷം വസ്ത്രം കത്തിച്ച്‌ തെളിവ്‌ നശിപ്പിക്കാന്‍ വാങ്ങിയ പെട്രോളിന്റെ ബാക്കി ചെരങ്ങാകുളത്ത്‌ ഓടയില്‍ നിന്നും ഉപേക്ഷിച്ച നിലയില്‍ കണ്ടെടുത്തു. അതിനിടെ ബിജുവിന്റെ അടുത്ത സുഹൃത്തും കോണ്‍ഗ്രസ്‌ പ്രവര്‍ത്തകനുമായ യുവാവിനെ പോലീസ്‌ ചോദ്യം ചെയ്തു വിട്ടു.
ആഭ്യന്തര മന്ത്രിയുടെ ഉത്തരവിനെ തുടര്‍ന്ന്‌ അന്വേഷണത്തില്‍ നിന്നും മാറ്റിയ സിഐ ചന്ദ്രന്‍ ഇന്നലെയും അന്വേഷണ സംഘത്തോടൊപ്പം ഉണ്ടായിരുന്നു. മരിച്ച സ്ത്രീയുടെ ബന്ധുക്കളില്‍ നിന്നും കോണ്‍ഗ്രസ്‌ പ്രാദേശിക നേതാക്കളുടെ സാന്നിധ്യത്തില്‍ പരസ്യമായി മൊഴിരേഖപ്പെടുത്തിയതിനാണ്‌ ഇയാളെ മാറ്റിയത്‌. എന്നാല്‍ സിഐയെ മാറ്റിയതായി ആഭ്യന്തര മന്ത്രിയുടെ ഉത്തരവ്‌ തങ്ങള്‍ക്ക്‌ ലഭിച്ചിട്ടില്ലെന്ന്‌ പോലീസ്‌ വൃത്തങ്ങള്‍ വ്യക്തമാക്കി. ആരോണങ്ങളുടെ മുനയൊടിക്കാനാണ്‌ അന്വേഷണ ചുമതലയില്‍ നിന്നും നിലമ്പൂര്‍ സിഐയെ മാറ്റിയതെന്ന ആരോപണം ശക്തമായി. ഡിവൈഎസ്പിയുടെ നേതൃത്വത്തിലായിരുന്നു തെളിവെടുപ്പും അന്വേഷണവും നടന്നത്‌.
    
</TEXT>
</DOC>