<DOC>
<DOCNO>114111441272.utf8</DOCNO>
<TEXT>


           മുല്ലപ്പെരിയാര്‍: ജനങ്ങള്‍  ഭീതിയിലെന്ന് തമിഴ്‌നാടിന്  ചീഫ്‌സെക്രട്ടറിയുടെ കത്ത്    

Friday 14 November 2014 7:43 pm IST

        തിരുവനന്തപുരം: മുല്ലപ്പെരിയാറില്‍ ജലനിരപ്പുയര്‍ത്തുന്നത് ജനങ്ങളെ ഭീതിയിലാക്കിയിട്ടുണ്ടെന്ന് തമിഴ്‌നാട് സര്‍ക്കാരിന് കേരള ചീഫ്‌സെക്രട്ടറിയുടെ കത്ത്. തമിഴ്‌നാട് ഒഴുക്കുന്ന ജലത്തിന്റെ അളവ് വര്‍ധിപ്പിക്കുകയോ, ഷട്ടറുകളുടെ തകരാര്‍ പരിഹരിക്കുകയോ ചെയ്യണമെന്ന് ആവശ്യപ്പെട്ടാണ് കഴിഞ്ഞ ദിവസം ചീഫ്‌സെക്രട്ടറി കത്തയച്ചത്. സുപ്രീംകോടതി വിധിയുടെ അടിസ്ഥാനത്തില്‍ ജലനിരപ്പ് 142 അടിയാക്കാനുള്ള ശ്രമത്തിലാണ് തമിഴ്‌നാട്.

നൂറ്റാണ്ടു പഴക്കമുള്ള ഡാമില്‍ 30 വര്‍ഷത്തിനിടെ 142 അടി വെള്ളം നിറയ്ക്കാന്‍ അനുവദിക്കാതിരുന്നത് എന്തുകൊണ്ടാണെന്ന് ചിന്തിക്കണം. കൃഷിക്കുള്ള വെള്ളം ഒഴുക്കുന്നതില്‍ കേരളത്തിന് എതിര്‍പ്പില്ല.എന്നാല്‍, ഏതുവിധേനയും ജലനിരപ്പ് 142 അടിയിലെത്തിക്കാന്‍ തമിഴ്‌നാട് ഒഴുക്കുന്ന ജലത്തിന്റെ അളവ് കുറച്ചത് ന്യായീകരിക്കാന്‍ കഴിയില്ല.

ഡാമിന്റെ വൃഷ്ടി പ്രദേശത്തെ മഴ കൂടിയിട്ടുണ്ട്. സെക്കന്‍ഡില്‍ 1,326 ഘനയടി വെള്ളമാണ് ഒഴുകിയെത്തുന്നത്. തമിഴ്‌നാട് കൊണ്ടുപോകുന്നത് 456 ഘനയടി മാത്രം. 2000 ഘനയടി വെള്ളം കൊണ്ടുപോകാമെന്നിരിക്കെയാണിത്.

മുല്ലപ്പെരിയാര്‍ നിവാസികള്‍ ഇപ്പോള്‍ ഭീതിയിലാണ്. അതിനാല്‍ ഒഴുക്കുന്ന ജലം കൂട്ടണം, അല്ലെങ്കില്‍ ഷട്ടറുകള്‍ നന്നാക്കണം. ഡാമിന് എന്തെങ്കിലും സംഭവിച്ചാല്‍ വലിയ ദുരന്തം ഉണ്ടാകും. ഒന്നും സംഭവിക്കില്ലെന്ന മട്ടിലാണ് തമിഴ്‌നാട് ജലഅതോറിറ്റി അധികൃതര്‍ പ്രവര്‍ത്തനങ്ങള്‍ നടത്തുന്നതെന്നും കത്തില്‍ പറയുന്നു.
    
</TEXT>
</DOC>