<DOC>
<DOCNO>114052703186.utf8</DOCNO>
<TEXT>


            മോദിക്ക് പിന്തുണയും ആശംസയും നേര്‍ന്ന് മലപ്പുറത്തെ മുസ്ലീം- ക്രിസ്ത്യന്‍ സഹോദരന്മാരും    

Tuesday 27 May 2014 12:47 am IST

        മലപ്പുറം:  പ്രധാനമന്ത്രി നരേന്ദ്രമോദിക്ക് മലപ്പുറത്തെ മുസ്ലീം - ക്രിസ്ത്യന്‍  സഹോദരന്‍മാരുടെ ആശംസയും പിന്തുണയും. ന്യൂനപക്ഷ മോര്‍ച്ച മലപ്പുറം  ജില്ലാകമ്മിറ്റിയുടെ നേതൃത്വത്തിലാണ് മലപ്പുറത്ത് മുസ്ലീം, ക്രിസ്ത്യന്‍  സമൂഹത്തില്‍പ്പെട്ടവരെ ഉള്‍പ്പെടുത്തി മോദിക്ക് ആശംസകള്‍ നേര്‍ന്ന്   പദയാത്ര നടത്തിയത്. ജില്ലയുടെ വിവിധ ഭാഗങ്ങളില്‍ നിന്ന് എത്തിയ  മതപണ്ഡിതന്‍മാര്‍ മുതല്‍ മത്സ്യത്തൊഴിലാളികള്‍ വരെയുള്ളവര്‍  ഹരിതകുങ്കുമവര്‍ണ്ണ പതാകകളേന്തി പദയാത്രയില്‍ പങ്കാളികളായപ്പോള്‍ അത്  മലപ്പുറത്തിന്റെ മണ്ണില്‍ പുതിയ അദ്ധ്യായം രചിക്കുന്നതായി.  നൂറുകണക്കിനാളുകളാണ് മലപ്പുറം കോട്ടക്കുന്ന് കീഴടക്കിയ പദയാത്രയില്‍  പങ്കാളികളായത്.
ഭാരത പ്രധാനമന്ത്രി നരേന്ദ്രമോദിക്ക് എല്ലാതരത്തിലും  പിന്തുണ നല്‍കണമെന്നും മോദിയുടെ ഭരണം ഭാരതത്തെ സുശക്തമാക്കുമെന്നും  പദയാത്രയില്‍ സംസാരിച്ചവര്‍ അഭിപ്രായപ്പെട്ടു. ആലുങ്ങല്‍ ബീച്ചില്‍ നിന്ന്  എത്തിയ 70 വയസ്സുകാരനായ ആലിക്കോയഹാജി പറഞ്ഞത്, ഇനി വരാനുള്ളത് നല്ല  കാലമാണെന്നാണ്. ആലിക്കോയ ഹാജി ഒരു പ്രതിനിധി മാത്രം. പദയാത്രയില്‍  പങ്കെടുത്ത എല്ലാവര്‍ക്കും പറയാനുണ്ടായിരുന്നത് ഇത് മാത്രമാണ്, വരാനുള്ളത്  നല്ലകാലം.  സ്ത്രീകളും കുട്ടികളും യുവാക്കളും വൃദ്ധരും അടക്കമുള്ളവര്‍ ഒരേ  മനസ്സോടെ പങ്കുകൊണ്ടപ്പോള്‍ പദയാത്ര ജനമനസ്സില്‍ ഇടം നേടി.
സമാപനയോഗത്തില്‍  ന്യൂനപക്ഷ മോര്‍ച്ച സംസ്ഥാനജനറല്‍ സെക്രട്ടറി പി.ടി ആലിഹാജി അദ്ധ്യക്ഷത  വഹിച്ചു. സംസ്ഥാനസെക്രട്ടറി ജിജി തോമസ് മുഖ്യപ്രഭാഷണം നടത്തി. ബിജെപി  നാഷണല്‍ കൗണ്‍സില്‍ അംഗങ്ങളായ കെ. ജനചന്ദ്രന്‍ മാസ്റ്റര്‍, സി. വാസുദേവന്‍  മാസ്റ്റര്‍, ജില്ലാപ്രസിഡന്റ് കെ. നാരായണന്‍ മാസ്റ്റര്‍, ജില്ലാ ജനറല്‍  സെക്രട്ടറിമാരായ കെ. രാമചന്ദ്രന്‍, എം. പ്രേമന്‍ മാസ്റ്റര്‍, സംസ്ഥാന സമിതി  അംഗം അഡ്വ. എന്‍. അരവിന്ദന്‍, ജില്ലാ കമ്മിറ്റി അംഗം ഡോ. കുമാരി  സുകുമാരന്‍, ഫസല്‍ മുസ്ലിയാര്‍, ഹംസ മുസ്ലിയാര്‍, ന്യൂനപക്ഷ മോര്‍ച്ച  ജില്ലാ പ്രസിഡന്റ് കുഞ്ഞുമുഹമ്മദ്, സെക്രട്ടറി കല്ലേന്‍ അബ്ദുറഹിമാന്‍,  ഫിറോസ് ബാബു തുടങ്ങിയവര്‍ സംസാരിച്ചു. ന്യൂനപക്ഷ മോര്‍ച്ച ജില്ലാ-മണ്ഡലം  ഭാരവാഹികളായ കെ.പി കുരുവിള, കെ.വി ചാക്കോ,  ജോസഫ്, കെ.എം അജു, ടി. ആലി,  സ്രാങ്കുട്ടി, ഗഫൂര്‍, സയ്യിദ് അഫ്രാന്‍, മുഹമ്മദ്, ഫാത്തിമ, റംല, സുബൈദ  എന്നിവര്‍ നേതൃത്വം നല്‍കി.

പി. ഷിമിത്ത്

</TEXT>
</DOC>