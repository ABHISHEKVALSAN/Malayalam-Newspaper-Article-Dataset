<DOC>
<DOCNO>114102435345.utf8</DOCNO>
<TEXT>


           ശബരിമല: കടകളുടെ  ലേലത്തില്‍ അഴിമതി    

Friday 24 October 2014 8:51 pm IST

        പത്തനംതിട്ട: ശബരിമല തീര്‍ത്ഥാടനക്കാലത്ത് കടകള്‍ നടത്താനുള്ള അവകാശം ദേവസ്വംബോര്‍ഡ് ലേലം ചെയ്തു നല്‍കിയതില്‍ വന്‍ അഴിമതി. ഇതിനായി ലേലം സുതാര്യമാക്കാന്‍ നടപ്പാക്കിയ ഇ - ടെന്‍ഡര്‍ സംവിധാനം തന്നെ ഉദ്യോഗസ്ഥര്‍ അട്ടിമറിക്കുകയാണ്.

കടമുറികളടക്കമുള്ളവയ്ക്ക് കൂടിയ തുക ടെന്‍ഡര്‍ നല്‍കിയ ആളുകളെ ഒഴിവാക്കി തല്‍പ്പരകക്ഷികള്‍ക്ക് കൂടിയാലോചനയിലൂടെ കരാര്‍ ഉറപ്പിക്കുകയാണ് ചെയ്യുന്നത്. ഇ-ടെന്‍ഡര്‍ നടപടികളില്‍ ഇത്തരം ധാരണകള്‍ പാടില്ലെന്ന് വിജിലന്‍സ് കമ്മീഷണറുടെ ഉത്തരവ് നിലനില്‍ക്കെയാണ് ഉദ്യോഗസ്ഥരുടെ ഒത്തുകളി.രണ്ട് വര്‍ഷം മുതലാണ് ഇ-ടെന്‍ഡര്‍ സംവിധാനം ശബരിമലയില്‍ ആരംഭിച്ചത്.

കഴിഞ്ഞ തീര്‍ത്ഥാടനക്കാലത്തും കടകളില്‍ പകുതിയോളം മാത്രമാണ് ഇത്തരത്തില്‍ കരാര്‍ നല്‍കിയത്. ബാക്കിയുള്ളവ തീര്‍ത്ഥാടനക്കാലത്ത്, മുമ്പ് വ്യാപാരം നടത്തിയിരുന്നവര്‍ക്ക്തന്നെ ധാരണയിലൂടെ നല്‍കുകയായിരുന്നു. ഇവരില്‍ പല വ്യാപാരികളും ദേവസ്വം ബോര്‍ഡ് ഉദ്യോഗസ്ഥരുടെ ബിനാമികളും, ബന്ധുക്കളുമാണ്.

സന്നിധാനത്തെ കൊപ്ര കരാറിലും കൂടിയ തുക ടെന്‍ഡര്‍ നല്‍കിയവരെ ഒഴിവാക്കി. കഴിഞ്ഞ മാസം 10നും 25 നുമാണ് ഇ -ടെണ്ടറുകള്‍ തുറന്നത് .വിവിധ ഇനങ്ങളില്‍ ടെന്‍ഡര്‍ ലഭിച്ച തുക പരസ്യമാക്കിയ ശേഷം പുറമേ നിന്നുള്ളവരില്‍ നിന്നും ഓഫറുകള്‍ ഏറ്റുവാങ്ങി കടകള്‍ അനുവദിക്കുകയാണ് പതിവ്. കൂടിയ തുക ടെന്‍ഡര്‍ നല്‍കിയവര്‍ക്ക് കടകള്‍ നല്‍കാതെ പുനര്‍ലേലം നടത്തുകയും ചെയ്യുന്നുണ്ട്.

സന്നിധാനത്തെ കൊപ്ര ശേഖരിക്കാനുള്ള അവകാശം നല്‍കിയിരിക്കുന്നത് ഒരു ദേവസ്വം ബോര്‍ഡ് മെമ്പറുടെ സഹോദരന് ബന്ധമുള്ള കമ്പനിക്കാണ്.
അഴിമതിക്കുവേണ്ടിയാണ് ഇ ടെണ്ടര്‍ ഉദ്യോഗസ്ഥര്‍ അട്ടിമറിക്കുന്നതെന്ന് വ്യാപാരി വ്യവസായി ഏകോപന സമിതി നിലയ്ക്കല്‍, പമ്പ, സന്നിധാനം യൂണിറ്റുകളുടെ പ്രസിഡന്റ് ആര്‍.കെ.ഉണ്ണിത്താന്‍ പത്രസമ്മേളനത്തില്‍ ആരോപിച്ചു.
    
</TEXT>
</DOC>