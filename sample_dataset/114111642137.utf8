<DOC>
<DOCNO>114111642137.utf8</DOCNO>
<TEXT>


           സമുദായനേതൃത്വത്തിന് വേണ്ടത് ആത്മീയകേന്ദ്രത്തിന്റെ പിന്‍ബലം: വെള്ളാപ്പള്ളി    

Sunday 16 November 2014 9:52 pm IST

        കോട്ടയം:ആത്മീയകേന്ദ്രത്തിന്റെ പിന്‍ബലമാണ് സമുദായനേതൃത്വത്തിന് വേണ്ടതെന്ന് എസ്എന്‍ഡിപി യോഗം ജനറല്‍സെക്രട്ടറി വെള്ളാപ്പള്ളി നടേശന്‍ പറഞ്ഞു. ശ്രീനാരായണ വൈദികസമിതി ഉദ്ഘാടനം ചെയ്ത് കോട്ടയത്ത് സംസാരിക്കുകയായിരുന്നു അദ്ദേഹം.

ആത്മീയപിന്‍ബലം കിട്ടേണ്ടിടത്തുനിന്ന് അത് ലഭിക്കുന്നുമില്ല. ആത്മീയമായ ഉയര്‍ച്ചയിലൂടെ മാത്രമേ ഭൗതീകമായ വളര്‍ച്ച ലഭിക്കു.നല്ലതിനെ കാണാനും നല്ലതിനോട് ചേര്‍ന്നുനിന്ന് പ്രവര്‍ത്തിക്കാനും കഴിയണം. നമ്മുടെ ആത്മീയനേതൃത്വം കൂട്ടായി ചിന്തിച്ച് പ്രവര്‍ത്തിക്കാന്‍ തയ്യാറാകുന്നില്ല.

കസ്തൂരിരംഗന്‍ റിപ്പോര്‍ട്ടിനെതിരേയും മുല്ലപ്പെരിയാര്‍ വിഷയത്തിലുമെല്ലാം അച്ചന്മാരും ബഷപ്പുമാരുമടക്കമുള്ള ആത്മീയനേതൃത്വമാണ് മുന്നില്‍നിന്ന് സമരം നയിച്ചത്. കസ്തൂരിരംഗന്‍ റിപ്പോര്‍ട്ടില്‍ പ്രശ്‌നം ഉണ്ടാക്കിയവര്‍ ഒരു എംപിയെ സൃഷ്ടിച്ചു. മതേതരത്വം പറയുന്നവര്‍ ഒരു ഹിന്ദുവിനെ അവിടെ നിന്ന് ജയിപ്പിച്ചില്ല.

ന്യൂനപക്ഷങ്ങള്‍ക്കുമാത്രം എല്ലാം നല്‍കുന്നു. സാമ്പത്തികം വിദ്യാഭ്യാസം എല്ലായിടത്തും. മറ്റുള്ളവര്‍ക്ക് നീതി നിഷേധിക്കുകയാണ്. മറ്റുള്ളവരുടെ ഒന്നും പിടിച്ചുവാങ്ങാനല്ല, അര്‍ഹതപ്പെട്ടത് നേടിയെടുക്കാനാണ് ശ്രമിക്കുന്നത്. ജാതിയും മതവും ഇവിടെ ഉണ്ട്.ജാതിക്കനുകൂലമായ നിയമവും ഇവിടെ ഉണ്ട്.

അതുകൊണ്ടാണ് സംവരണം ഉള്ളത്.സമുദായത്തിന് ലഭിക്കാനുള്ളത് ലഭിക്കണം, അതുപറയുമ്പോള്‍ ജാതി പറയുകയല്ല, നീതി പറയുകയാണ് താന്‍ ചെയ്യുന്നതെന്നും അദ്ദേഹം പറഞ്ഞു. എസ്എന്‍ഡിപി യോഗം കോട്ടയം യൂണിയന്‍ പ്രസിഡന്റ് ഏ.ജി. തങ്കപ്പന്‍ അദ്ധ്യക്ഷത വഹിച്ചു.ഡോ. കാരുമാത്ര വിജയന്‍ തന്ത്രി വൈദികസന്ദേശം നല്‍കി.സ്വമി ധര്‍മ്മചൈതന്യ അനുഗ്രഹപ്രഭാഷണം നടത്തി.
    
</TEXT>
</DOC>