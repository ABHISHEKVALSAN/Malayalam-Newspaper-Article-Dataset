<DOC>
<DOCNO>114071514904.utf8</DOCNO>
<TEXT>


           പാനായിക്കുളത്ത് നടന്നത് ദേശവിരുദ്ധയോഗമെന്ന് സാക്ഷിമൊഴി    

Tuesday 15 July 2014 10:55 pm IST

        കൊച്ചി: പാനായിക്കുളത്തെ സിമി യോഗം ദേശവിരുദ്ധ പ്രവര്‍ത്തനങ്ങള്‍ സംഘടിപ്പിക്കാനായിരുന്നുവെന്ന് സാക്ഷിമൊഴി. എന്‍ഐഎ പ്രത്യേക കോടതിയിലാണ് കേസിലെ മാപ്പുസാക്ഷിയായ പാലക്കാട് സ്വദേശി വരമംഗലത്ത് റഷീദ് മൗലവിയുടെ മൊഴി. യോഗത്തില്‍ നടന്ന പ്രസംഗങ്ങളെല്ലാം ദേശവിരുദ്ധമായിരുന്നു. തന്നെ തെറ്റിദ്ധരിപ്പിച്ചാണ് യോഗത്തില്‍ പങ്കെടുപ്പിച്ചതെന്നും മൗലവി മൊഴി നല്‍കി. തന്നെ യോഗത്തില്‍ പങ്കെടുപ്പിച്ചവരെയും യോഗസ്ഥലത്തുണ്ടായിരുന്നവരെയും സാക്ഷി തിരിച്ചറിഞ്ഞു. എന്‍ഐഎ കോടതി ജഡ്ജി കെ.എം. ബാലചന്ദ്രനാണ് വിചാരണ കേള്‍ക്കുന്നത്.
പാനായിക്കുളത്ത് നിരോധിത ഭീകരസംഘടന 'സിമി' യോഗം നടത്തിയതെന്നാണ് കേസ്. സ്വാതന്ത്ര്യദിനത്തില്‍ ഭാരതവിരുദ്ധ സന്ദേശം നല്‍കാനാണ് യോഗം സംഘടിപ്പിച്ചതെന്ന് മൗലവി മൊഴി നല്‍കിയിട്ടുണ്ട്. സ്വാതന്ത്ര്യദിനാഘോഷം എന്ന് തെറ്റിദ്ധരിപ്പിച്ചാണ് തന്നെ യോഗത്തിന് കൊണ്ടുപോയത്. കേസില്‍ 17 പ്രതികളാണുള്ളത്. 
2006 ഓഗസ്റ്റ് 15 ന് ആലുവ പാനായിക്കുളത്തെ ഹാപ്പി ഓഡിറ്റോറിയത്തിലായിരുന്നു യോഗം. രാജ്യദ്രോഹ കുറ്റമാണ് പ്രതികള്‍ക്കുമേല്‍ ചുമത്തിയിട്ടുള്ളത്. എന്‍ഐഎഎ ദല്‍ഹി യൂണിറ്റാണ് കേസന്വേഷിച്ചത്. 
ഈരാറ്റുപേട്ട നടക്കല്‍ പീടിയേക്കല്‍ ഷാദുലി, പേരകത്തുശേരി അബ്ദുള്‍ റാസിക്, ആലുവ കുഞ്ഞുണ്ണിക്കര പെരുന്തോലില്‍ അന്‍സാര്‍, പാനായിക്കുളം ജാസ്മിന്‍ മന്‍സിലില്‍ നിസാമുദ്ദീന്‍, ഈരാറ്റുപേട്ട അമ്പലത്തിങ്കല്‍ ഷമാസ്, കൊടുങ്ങല്ലൂര്‍ എറിയാട് ഷമീര്‍, അഴീക്കോട് കടത്തനകത്ത് അബ്ദുള്‍ ഹക്കീം, ഇടുക്കി ഉടുമ്പന്‍ചോല മുണ്ടിക്കനാട് നിസാര്‍, കോതമംഗലം പോത്താനിക്കാട് പല്ലാരിമംഗലം ഉളിയാട് മൊഹിയുദ്ദീന്‍, പറവൂര്‍ കാട്ടിപറമ്പില്‍ മുഹമ്മദ് നിസാര്‍, അഴീക്കോട് ഇളംതുരുത്തി അസ്‌കര്‍, അഴീക്കോട് എടുതെണ്ടുപറമ്പില്‍ നിസാര്‍, ഈരാറ്റുപേട്ട നടക്കല്‍ പുഴക്ക സാലി, പാനായിക്കുളം മഠത്തില്‍ ഹാഷിം, തൃക്കാരിയൂര്‍ ചിറ്റേത്തുകുടിയില്‍ റിയാസ്, മാറംപിള്ളി മുടിക്കല്‍ കൊല്ലംകുടിയില്‍ മുഹമ്മദ് നൈസാം എന്നിവരാണ് കേസിലെ പ്രതികള്‍. 
പ്രോസിക്യൂഷനുവേണ്ടി അഡ്വ. പി.ജി.മനു ഹാജരായി. റഷീദ് മൗലവിയെ ഇന്ന് പ്രതിഭാഗം വിസ്തരിക്കും.
    
</TEXT>
</DOC>