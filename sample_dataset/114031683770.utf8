<DOC>
<DOCNO>114031683770.utf8</DOCNO>
<TEXT>


           പൈതൃകവും സംസ്കാരവും നശിപ്പിക്കാന്‍ അന്തര്‍ദേശീയ ഗൂഢാലോചന: എസ്‌. സേതുമാധവന്‍    

Sunday 16 March 2014 9:30 pm IST

പത്തനംതിട്ട: നാടിന്റെ പൈതൃകവും സംസ്കാരവും നശിപ്പിക്കാന്‍ അന്തര്‍ദേശീയ ഗൂഢാലോചന നടക്കുന്നുണ്ടെന്ന്‌ രാഷ്ട്രീയ സ്വയം സേവക സംഘം അഖില ഭാരതീയ കാര്യകാരി സദസ്യന്‍ എസ്‌. സേതുമാധവന്‍. കോഴഞ്ചേരിയില്‍ ശബരിഗിരി ജില്ലാകാര്യാലയം മാധവനിവാസ്‌ സമര്‍പ്പണ സമ്മേളനം ഉദ്ഘാടനം ചെയ്ത്‌ സംസാരിക്കുകയായിരുന്നു അദ്ദേഹം. ഇത്തരം ഗൂഢാലോചനയുടെ ഭാഗമാണ്‌ ആറന്‍മുള വിമാനത്താവള പദ്ധതി. 
ഭാരതത്തിലെ ജനങ്ങളെ വിഘടിപ്പിക്കാന്‍ ചില ശക്തികള്‍ നിരന്തര ശ്രമം നടത്തിവരികയാണ്‌. ഭൂരിപക്ഷ,ന്യൂനപക്ഷ ഭേദമില്ലാതെ ഭാരതത്തിന്റെ ഉന്നതിക്കായി സമൂഹം ഒരുമിച്ചുനില്‍ക്കണം. എന്നാല്‍ സംഘടിത വിഘടനവാദികള്‍ ഇതിനെതിരായിട്ടാണ്‌ പ്രവര്‍ത്തിക്കുന്നത്‌. ദേശസ്നേഹികളുടെ വളര്‍ച്ച ഇത്തരക്കാര്‍ക്ക്‌ ദോഷകരമായതിനാല്‍ അവര്‍ സംഘപ്രവര്‍ത്തനത്തെ എതിര്‍ക്കുന്നു.അദ്ദേഹം പറഞ്ഞു.
ശബരിഗിരി ജില്ലാ സംഘചാലക്‌ സി.പി.മോഹനചന്ദ്രന്‍ അദ്ധ്യക്ഷത വഹിച്ചു.പ്രാന്ത സംഘചാലക്‌ പി. ഇ.ബി. മേനോന്‍ ഉപഹാരസമര്‍പ്പണം നിര്‍വ്വഹിച്ചു.പ്രാന്ത കാര്യവാഹ്‌ ഗോപാലന്‍കുട്ടിമാസ്റ്റര്‍ ബലിദാനി കാട്ടൂര്‍ രവീന്ദ്രന്റെ സ്മരണാര്‍ത്ഥമുള്ള വിദ്യാര്‍ഥി സഹായനിധി വിതരണം ചെയ്തു.കിടങ്ങന്നൂര്‍ വിജയാനന്ദാശ്രമമഠാധിപതി സ്വാമി വിജയഭാസ്കരാനന്ദ തീര്‍ത്ഥപാദര്‍ ,വാഴൂര്‍ തീര്‍ത്ഥപാദാശ്രമം സെക്രട്ടറി സ്വാമി ഗരുഡധ്വജാനന്ദ തീര്‍ത്ഥപാദര്‍, ബിഎംഎസ്‌ അഖില ഭാരതീയ അദ്ധ്യക്ഷന്‍ അഡ്വ. സജിനാരായണന്‍, ബാലഗോകുലം സംസ്ഥാന രക്ഷാധികാരി പ്രൊഫ. സി.എന്‍. പുരുഷോത്തമന്‍, ഹിന്ദുഐക്യവേദി സംസ്ഥാന അധ്യക്ഷ കെ.പി. ശശികലടീച്ചര്‍, ജനറല്‍ സെക്രട്ടറി കുമ്മനം രാജശേഖരന്‍ തുടങ്ങിയവര്‍ ആശംസകളര്‍പ്പിച്ചു. സമ്മേളനത്തിന്‌ മുമ്പ്‌ ജില്ലയിലെ അഞ്ച്‌ മഹാക്ഷേത്രങ്ങളില്‍ നിന്നും കൊണ്ടുവന്ന ജ്യോതി നിലവിളക്കുകളിലേക്ക്‌ പകര്‍ന്നാണ്‌ കാര്യാലയ സമര്‍പ്പണം നിര്‍വ്വഹിച്ചത്‌.
    
</TEXT>
</DOC>