<DOC>
<DOCNO>114052803454.utf8</DOCNO>
<TEXT>


           പ്രണയിച്ച പുരുഷനെ വിവാഹം ചെയ്ത യുവതിയെ കല്ലെറിഞ്ഞുകൊന്നു    

Wednesday 28 May 2014 10:54 am IST

ലാഹോര്‍: പാക്കിസ്ഥാനില്‍ പ്രണയിച്ച പുരുഷനെ വിവാഹം ചെയ്തതിന്റെ പേരില്‍ ഗര്‍ഭിണിയായ യുവതിയെ ബന്ധുക്കള്‍ കല്ലെറിഞ്ഞു കൊന്നു. ഫൈസലാബാദ് സ്വദേശിനിയായ ഫര്‍സാന പര്‍വീണ്‍(25) ആണ് ദാരുണമായി കൊല്ലപ്പെട്ടത്. ലാഹോര്‍ ഹൈക്കോടതി വളപ്പിലാണ് സംഭവം. 

ആള്‍ക്കൂട്ടത്തെ സാക്ഷിനിര്‍ത്തിയാണ് ഇരുപതോളം പേര്‍ വരുന്ന ബന്ധുക്കള്‍ യുവതിയെയും ഭര്‍ത്താവിനെയും കല്ലുകളും വടികളും ഉപയോഗിച്ച് ആക്രമിച്ചതെന്ന് പോലീസ് പറഞ്ഞു. കുടുംബാംഗങ്ങളുടെയും സദോരഹങ്ങളുടെയും കടുത്ത എതിര്‍പ്പിനെ അവഗണിച്ചാണ് ഫര്‍സാനയും ജാരണ്‍വാല സ്വദേശിയായ മുഹമ്മദ് ഇഖ്ബാലും ഏതാനും മാസങ്ങള്‍ക്ക് മുമ്പ് വിവാഹിതരായത്. 

നാല്‍പ്പത്തഞ്ചുകാരനായ ഇഖ്ബാല്‍ തന്റെ ആദ്യ ഭാര്യ മരണപ്പെട്ട ശേഷമാണ് ഫര്‍സാനയെ കാണുന്നത്. ആദ്യഭാര്യയില്‍ ഇയാള്‍ക്ക് അഞ്ച് കുട്ടികളാണുള്ളത്. ഇഖ്ബാല്‍ തന്റെ മകളെ തട്ടിക്കൊണ്ടുപോയെന്ന് ആരോപിച്ച് ഫര്‍സാനയുടെ പിതാവ് പരാതി നല്‍കിയിരുന്നു. ഈ കേസില്‍ മൊഴി നല്‍കുന്നതിനായി കോടതിയിലെത്തിയപ്പോഴായിരുന്നു ദമ്പതികള്‍ക്കു നേരെ ആക്രമണമുണ്ടായത്. 

ആദ്യം,ആകാശത്തേക്ക് വെടിയുതിര്‍ത്ത് കോടതി പരിസരത്ത് ഭീകരാന്തരീക്ഷം സൃഷ്ടിച്ച ബന്ധുക്കള്‍ ഫര്‍സാനയെ ബലം പ്രയോഗിച്ച് ഇഖ്ബാലില്‍ നിന്ന് തട്ടിയെടുക്കാന്‍ ശ്രമിച്ചു. ഈ ശ്രമം പരാജയപ്പെട്ടതോടെയാണ് അച്ഛനും സഹോദരങ്ങളുമടക്കം ഇരുപതോളം വരുന്ന സംഘം ഫര്‍സാനയെയും ഇഖ്ബാലിനെയും കല്ലും വടികളുമുപയോഗിച്ച് ക്രൂരമായി ആക്രമിച്ചത്. ജനക്കൂട്ടം ഇത് മൂകസാക്ഷികളായി നോക്കി നിന്നു. മൂന്ന് മാസം ഗര്‍ഭിണായായിരുന്ന ഫര്‍സാന സംഭവസ്ഥലത്ത് തന്നെ മരിച്ചു. ഇഖ്ബാല്‍ കുതറി ഓടിയതിനാല്‍ രക്ഷപ്പെട്ടു. 

സംഭവത്തില്‍ ഫര്‍സാനയുടെ പിതാവിനെ പോലീസ് അറസ്റ്റു ചെയ്തുവെങ്കിലും സഹോദരങ്ങള്‍ ഓടി രക്ഷപ്പെട്ടു. മനുഷ്യാവകാശ കമ്മീഷന്‍ കഴിഞ്ഞ മാസം പുറത്ത് വിട്ട റിപ്പോര്‍ട്ടുകള്‍ പ്രകാരം പാക്കിസ്ഥാനില്‍ കഴിഞ്ഞ വര്‍ഷം ഏകദേശം 869 സ്ത്രീകള്‍ ഈ രീതിയില്‍ കല്ലെറിഞ്ഞ് കൊല്ലപ്പെട്ടിട്ടുണ്ട്.
    
</TEXT>
</DOC>