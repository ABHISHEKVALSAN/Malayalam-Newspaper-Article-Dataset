<DOC>
<DOCNO>114111541920.utf8</DOCNO>
<TEXT>


           പാറ്റൂരിലെ വിവാദ ഭൂമിയില്‍ കയ്യേറ്റം ഉണ്ടെന്ന് കണ്ടെത്തല്‍    

Saturday 15 November 2014 10:36 pm IST

        തിരുവനന്തപുരം: പാറ്റൂരിലെ വിവാദഭൂമി കയ്യേറ്റമാണെന്ന് അഭിഭാഷക കമ്മീഷന്റെ കണ്ടെത്തല്‍. ലോകായുക്ത നിയോഗിച്ച അഭിഭാഷക കമ്മീഷനും, അമിക്കസ്‌ക്യൂറിയും, എഡിജിപിയും അടക്കമുള്ള ഉദ്യോഗസ്ഥര്‍ നടത്തിയ സ്ഥലപരിശോധനയിലാണ് കയ്യേറ്റമുണ്ടെന്ന പ്രാഥമിക നിഗമനത്തിലെത്തിയത്. ഫഌറ്റ് നിര്‍മ്മാതാക്കള്‍ക്കായി വാട്ടര്‍ അതോറിറ്റിയുടെ പൈപ്പ് മാറ്റി സ്ഥാപിച്ച സംഭവത്തില്‍ ക്രമക്കേടുണ്ടെന്ന പരാതിയെ തുടര്‍ന്നാണ് ലോകായുക്ത കമ്മീഷനെയും അമിക്കസ്‌ക്യൂറിയെയും നിയോഗിച്ചത്.

ജല അതോറിറ്റിയുടെ സ്വീവേജ് പൈപ്പിനായി നേരത്തെ ഏറ്റെടുത്ത ഭൂമി കയ്യേറിയെന്നാണ് പ്രാഥമിക നിഗമനം. 16സെന്റോളം സര്‍ക്കാര്‍ ഭൂമിയാണ് കയ്യേറിയത്. ആമയിഴഞ്ചാന്‍ തോടും, പുറമ്പോക്കും കയ്യേറിയിട്ടുണ്ടോയെന്നും അഭിഭാഷക കമ്മീഷന്‍ പരിശോധിച്ചു. ഇതുമായി ബന്ധപ്പെട്ട രേഖകള്‍ ഹാജരാക്കാന്‍ ലോകായുക്ത സര്‍വ്വെ വകുപ്പിനോട് ആവശ്യപ്പെട്ടിരുന്നുവെങ്കിലും ഹാജരാക്കിയിരുന്നില്ല. അഭിഭാഷക കമ്മീഷന്‍ ഡി.അഭിജിത്ത്, അമിക്കസ്‌ക്യൂറി കെ.ബി പ്രദീപ്കുമാര്‍, ലോകായുക്ത എഡിജിപി ജേക്കബ് തോമസ് എന്നിവരുടെ നേതൃത്വത്തിലുള്ള സംഘമാണ് പരിശോധന നടത്തിയത്.
    
</TEXT>
</DOC>