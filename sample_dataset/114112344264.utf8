<DOC>
<DOCNO>114112344264.utf8</DOCNO>
<TEXT>


           സൂരജ് വിരട്ടുന്നു; മാന്യന്മാരുടെ കള്ളി പൊളിക്കുമെന്ന്     

Sunday 23 November 2014 10:47 am IST

        തിരുവനന്തപുരം: ഭരണപ്രതിപക്ഷങ്ങളെ ഒരുപോലെ മുള്‍മുനയില്‍ നിര്‍ത്തി ടി.ഒ. സൂരജിന്റെ ഭീഷണി. അനധികൃത സ്വത്ത് സമ്പാദിച്ചെന്ന പേരില്‍ തന്നെ ഇനിയും ഉപദ്രവിക്കാനാണ് ശ്രമമെങ്കില്‍ മാന്യന്മാരായി നടക്കുന്ന പലരുടെയും പേരുകള്‍ വെളിപ്പെടുത്തുമെന്നാണ് ഭീഷണി. ഇത്, ഇരു മുന്നണികളെയും ഒരുപോലെ വിറളി പിടിപ്പിച്ചിട്ടുണ്ട്. 35 വര്‍ഷമായി താന്‍ സര്‍ക്കാര്‍ സര്‍വീസിന്റെ ഭാഗമാണ്. അതുകൊണ്ട് ഇവിടെ നടക്കുന്ന ഓരോ കാര്യങ്ങളെ സംബന്ധിച്ചും വ്യക്തമായ ധാരണയുണ്ട്, സൂരജ് മുന്നറിയിപ്പു നല്‍കുന്നു.

അതിനിടെ സസ്‌പെന്‍ഷനിലായ സൂരജിനെ എപ്പോള്‍വേണമെങ്കിലും അറസ്റ്റ് ചെയ്‌തേക്കാം. ഇതു ഭയന്ന് ഹൈക്കോടതിയില്‍ മൂന്‍കൂര്‍ ജാമ്യത്തിനു നീക്കം നടത്തിക്കഴിഞ്ഞു.
മുന്നണി ബന്ധത്തില്‍ പോലും ഇളക്കം തട്ടുന്ന തരത്തിലാണ് പൊതുമരാമത്ത് വകുപ്പു സെക്രട്ടറി ആയിരുന്ന സൂരജിന്റെ അനധികൃത സ്വത്തു സമ്പാദനക്കേസ് നീങ്ങുന്നത്. സൂരജിനെ സര്‍വ്വീസില്‍ നിന്ന് സസ്‌പെന്റ് ചെയ്ത് എ. പി. എം. മുഹമ്മദ് ഹനീഷിന് പകരം ചുമതല നല്‍കി ഉത്തരവായി.

സസ്‌പെന്റ് ചെയ്യുന്ന മുറയ്ക്ക് വകുപ്പു തല അന്വേഷണവും നടപടിയും സൂരജിനെതിരെ ഉണ്ടാകുമെന്നുറപ്പ്. ഈ സാഹചര്യത്തില്‍ വരും ദിവസങ്ങളില്‍ യുഡിഎഫിലേയും എല്‍ഡിഎഫിലേയും നേതാക്കള്‍ക്ക് ഉറക്കം നഷ്ടപ്പെടും. ഏതു വിധേനയും വിജിലന്‍സ് അന്വേഷണം നിര്‍ത്തിവെയ്ക്കാന്‍ ഭരണതലത്തില്‍ വന്‍ ഇടപെടല്‍ നടക്കുകയാണ്. ഉമ്മന്‍ചാണ്ടിയും രമേശ് ചെന്നിത്തലയും തമ്മിലുള്ള ശീതസമരത്തിന്റെ ഭാഗമാണ് സൂരജിനെ ബലിയാടാക്കിയിരിക്കുന്നതെന്നാണ് മുസ്ലിം ലീഗിലെ ഒരു വിഭാഗം ആരോപിക്കുന്നത്.

യുഡിഎഫ് അടുത്ത തെരഞ്ഞെടുപ്പില്‍ അധികാരത്തില്‍ വരില്ലെന്നാണ് ഉപദേശകര്‍ നല്‍കിയിരിക്കുന്ന മുന്നറിയിപ്പ്. ആ നിലക്ക് ചെന്നിത്തലയ്ക്കു മുഖ്യമന്ത്രിയാകാനും പറ്റില്ല. അതിനാല്‍ ഈ മന്ത്രിസഭാ കാലത്തുതന്നെ മുഖ്യമന്ത്രിക്കസേരയില്‍ കയറാനുള്ള നീക്കമാണ് ആഭ്യന്തര വകുപ്പു വഴി രമേശ് ചെന്നിത്തല നടത്തുന്നത്. വൈദ്യുതി വകുപ്പില്‍ നിന്നും ഋഷിരാജ് സിങിന്റെസേവനം ആവശ്യപ്പെട്ട് ചെന്നിത്തല ആര്യാടന്‍ മുഹമ്മദുമായി ചര്‍ച്ച നടത്തിക്കഴിഞ്ഞു. കൂടാതെ സര്‍ക്കാര്‍ ഉദ്യോഗസ്ഥരുടെ സ്വത്ത് സമ്പാദനം നേരായ രീതിയിലാണോയെന്നുള്ള തുടരന്വേഷണം ഉണ്ടാകുമെന്നും ഉറപ്പാക്കിയിട്ടുണ്ട്.

യുഡിഎഫിലെ ഘടകകക്ഷികളെ കൂട്ടുപിടിക്കുന്നതിന്റെ ഭാഗമായി കഴിഞ്ഞദിവസം കുഞ്ഞാലിക്കുട്ടിയുമായി ചെന്നിത്തല കോഴിക്കോട്ട് ചര്‍ച്ച നടത്തിയിരുന്നുവെന്ന് മരാമത്ത് വകുപ്പധികൃതര്‍ തന്നെ വ്യക്തമാക്കുന്നു.

ഭരണമാറ്റം സംഭവിച്ചാല്‍ പ്രശ്‌നങ്ങള്‍ പരിഹരിക്കാമെന്ന ഉറപ്പാണ് നല്‍കിയിട്ടുള്ളത്. അതിന്റെ തുടക്കമായാണ് മരാമത്ത് വകുപ്പിലെ ഉദ്യോഗസ്ഥന്റെ അനധികൃത സ്വത്തു സമ്പാദനം കണ്ടെത്താന്‍ വിജിലന്‍സിനെ ചുമതലപ്പെടുത്തിയത്. കാര്യങ്ങള്‍ കൈവിട്ടു പോകുമെന്ന സ്ഥിതിയുണ്ടായപ്പോള്‍ എല്ലാ ഐഎഎസ്, ഐപിഎസ് ഉദ്യോഗസ്ഥര്‍ക്കെതിരെയും ഇത്തരം അന്വേഷണം ഉണ്ടാകുമെന്നു പ്രഖ്യാപിക്കുകയും ചെയ്തു.

ബാര്‍ വിഷയത്തിലും സരിതക്കേസിലും സര്‍ക്കാരിനേറ്റ തിരിച്ചടികള്‍ പോലും പ്രതിരോധിച്ച് ഉമ്മന്‍ചാണ്ടി മുന്നോട്ടു പോകുമ്പോള്‍ ഭരണതലത്തില്‍ ഉദ്യോഗസ്ഥരുടെ കഴിവുകേടുകളെയും അനധികൃത പ്രവര്‍ത്തനങ്ങളെയും തുറന്നുകാട്ടി ആഭ്യന്തര വകുപ്പ് നല്ലപിള്ളയാകാനുള്ള ശ്രമമാണ് നടത്തുന്നത്. കോഴിക്കോട് കളക്ടറായിരുന്നപ്പോള്‍ മാറാട് ഹിന്ദു കൂട്ടക്കൊലയ്ക്ക് കൂട്ടുനിന്ന സൂരജിന്റെ സര്‍ക്കാര്‍ തലത്തിലുള്ള ഇടപെടലുകള്‍ക്ക് ഇടതുപക്ഷവും പിന്താങ്ങിയിട്ടുണ്ട്.

എളമരം കരീം വ്യവസായമന്ത്രിയായിരിക്കെ സൂരജാണ് വ്യവസായ വകുപ്പിന്റെ എല്ലാ കാര്യങ്ങളും നിയന്ത്രിച്ചിരുന്നത്. കുഞ്ഞാലിക്കുട്ടിക്ക് പ്രയോജനം ചെയ്ത ആളായതിനാല്‍ ഇപ്പോഴത്തെ അവസ്ഥയില്‍ തള്ളാനും കൊള്ളാനും കഴിയാതിരിക്കുകയാണ്. ഇതു മനസ്സിലാക്കിയാണ് സൂരജിന്റെ വെളിപ്പെടുത്തല്‍ ഭീഷണി. ആരൊക്കെയാണ് മാന്യന്മാരായി ചമയുന്നതെന്ന വിവരങ്ങള്‍ വരും ദിവസങ്ങളില്‍ പുറത്തു വരാനിരിക്കുന്നതേയുള്ളൂ.

സസ്‌പെന്‍ഡ് ചെയ്തു

തിരുവനന്തപുരം: കോടികളുടെ അനധികൃത സ്വത്തുസമ്പാദനക്കേസില്‍ പൊതുമരാമത്ത് സെക്രട്ടറി ടി.ഒ. സൂരജിനെ സസ്‌പെന്‍ഡ് ചെയ്തു. സൂരജിനെ സസ്‌പെന്‍ഡ് ചെയ്യണമെന്ന ശുപാര്‍ശ വെള്ളിയാഴ്ച വിജിലന്‍സ് ഡയറക്ടര്‍ വിന്‍സന്‍ എം. പോള്‍ ആഭ്യന്തര സെക്രട്ടറി നിവേദിത പി. ഹരന് നല്‍കിയിരുന്നു. തുടര്‍ന്ന് ചീഫ് സെക്രട്ടറിയുടെ അംഗീകാരത്തോടെ ഫയല്‍ ആഭ്യന്തരമന്ത്രിക്കു നല്‍കി. ആഭ്യന്തരമന്ത്രി കുറിപ്പെഴുതിയശേഷം ഇന്നലെ രാവിലെ കൊച്ചിയില്‍ വെച്ചു മുഖ്യമന്ത്രിക്കു കൈമാറി. രാവിലെ ഒമ്പതോടെ, സൂരജിനെ സസ്‌പെന്‍ഡ് ചെയ്യണമെന്ന വിജിലന്‍സ് ശുപാര്‍ശയില്‍ മുഖ്യമന്ത്രി ഒപ്പിട്ടു.

സാക്ഷികളെ സ്വാധീനിക്കാനും തെളിവുകള്‍ നശിപ്പിക്കാനും സ്വാധീനമുള്ളയാളാണ് പ്രതിയെന്നും കീഴുദ്യോഗസ്ഥരില്‍ നിന്നും നിര്‍ണായക തെളിവുകള്‍ ശേഖരിക്കേണ്ടതുണ്ടെന്നുമാണ് സസ്പന്‍ഷന്‍ ശുപാര്‍ശയിലെ വിജിലന്‍സ് പരാമര്‍ശം. വെള്ളിയാഴ്ച സൂരജില്‍ നിന്ന് വിജിലന്‍സ് മൊഴിയെടുത്തിരുന്നു. വരുംദിവസങ്ങളില്‍ സൂരജിന്റെ മകനും ഭാര്യയും അടക്കമുള്ള ബന്ധുക്കളുടെയും മൊഴിയെടുക്കും.
    
</TEXT>
</DOC>