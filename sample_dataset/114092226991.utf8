<DOC>
<DOCNO>114092226991.utf8</DOCNO>
<TEXT>


           3,500 കോടിയുടെ കടപ്പത്രമിറക്കാന്‍ സര്‍ക്കാര്‍ കേന്ദ്രാനുമതി തേടി    

Monday 22 September 2014 10:28 pm IST

        തിരുവനന്തപുരം: സാമ്പത്തികപ്രതിസന്ധി രൂക്ഷമായ പശ്ചാത്തലത്തില്‍ 3,500 കോടി രൂപയുടെ കടപ്പത്രമിറക്കാന്‍ സംസ്ഥാനം കേന്ദ്രസര്‍ക്കാരന്റെ അനുമതി തേടി. ഒക്ടോബര്‍ 14നുമുമ്പ് കടപ്പത്രം ഇറക്കാനാണ് നീക്കം. സാമ്പത്തിക പ്രതിസന്ധി കണക്കിലെടുത്ത് അടുത്തമാസം 15 വരെ ചെലവുകള്‍ക്ക് ധനവകുപ്പ് കടുത്ത നിയന്ത്രണം ഏര്‍പ്പെടുത്തിയിരുന്നു. ട്രഷറികളില്‍നിന്ന് പണം ലഭ്യമാവണമെങ്കില്‍ ധനവകുപ്പിന്റെ പ്രത്യേകാനുമതി വേണമെന്നായിരുന്നു നിബന്ധന.

സാമ്പത്തിക അച്ചടക്കം പാലിക്കുക, ചെലവ് ചുരുക്കുക എന്നീ നടപടികളുടെ ഭാഗമായാണ് ധനവകുപ്പ് പ്രത്യേക ഉത്തരവ് പുറപ്പെടുവിച്ചിരുന്നത്. ചെലവുകള്‍ നിയന്ത്രിച്ചാലും ധനസ്ഥിതി മെച്ചപ്പെടുമെന്ന് ഉറപ്പില്ലാത്തതിനാലാണ് കടപ്പത്രമിറക്കാന്‍ വീണ്ടും അനുമതി തേടിയത്. സാമ്പത്തികവര്‍ഷത്തിന്റെ അടുത്ത പാദത്തിലേക്കുള്ള നടപടിയെന്ന നിലയിലാണ് അപേക്ഷ നല്‍കിയത്. സര്‍ക്കാരിന്റെ വികസന പ്രവര്‍ത്തനങ്ങള്‍ക്കുള്ള ധനശേഖരണാര്‍ത്ഥമാണ് പൊതുവിപണിയില്‍ നിന്ന് കടമെടുക്കുന്നതെന്നാണ് സര്‍ക്കാരിന്റെ വിശദീകരണം.

പണമില്ലാത്തതിനെത്തുടര്‍ന്ന് സര്‍ക്കാര്‍ തുടങ്ങിവച്ച പൊതുമരാമത്ത് ജോലികളടക്കമുള്ളവയാണ് സ്തംഭിച്ചിരിക്കുന്നത്. ഇതിനൊക്കെ പരിഹാരം കാണുന്നതിനു വേണ്ടിയാണ് കടമെടുക്കാന്‍ സര്‍ക്കാര്‍ തീരുമാനിച്ചത്. അതേസമയം, ഈ സാമ്പത്തിക വര്‍ഷം ഇതുവരെ പൊതുവിപണയില്‍ നിന്നും ഏഴായിരം കോടി രൂപയുടെ കടമെടുത്തു കഴിഞ്ഞു.
    
</TEXT>
</DOC>