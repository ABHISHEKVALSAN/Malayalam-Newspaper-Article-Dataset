<DOC>
<DOCNO>114021375700.utf8</DOCNO>
<TEXT>


           ഫാക്ട്‌ സമരം നീളുന്നു    

Thursday 13 February 2014 9:16 pm IST

        കൊച്ചി: ഫാക്ടിനെ രക്ഷിക്കണമെന്നാവശ്യപ്പെട്ട്‌ സേവ്‌ ഫാക്ട്‌ നടത്തുന്ന നിരാഹാര സമരം 17 ദിവസം പിന്നിട്ടു. ഫാക്ടിന്റെ കാര്യത്തില്‍ സര്‍ക്കാരിന്റെ ഭാഗത്ത്‌ എന്നും യാതൊരു അനുകൂല നടപടിയും ഉണ്ടാകാത്ത സാഹചര്യത്തിലാണ്‌ നിരാഹാര സമരം അനിശ്ചിതമായി നീളുന്നത്‌. അഞ്ച്‌ ദിവസമായി സത്യഗ്രഹം അനുഷ്ഠിച്ചിരുന്ന കെ.സി.റാഫേലിനെ പോലീസ്‌ അറസ്റ്റ്ചെയ്ത്‌ നീക്കി. പി.കെ.സത്യന്‍ സത്യഗ്രഹം ആരംഭിച്ചു. സമരത്തിന്‌ പിന്തുണയുമായി സിപിഎം സംസ്ഥാന സെക്രട്ടറി പിണറായി വിജയന്‍ ഇന്നലെ സമരപന്തല്‍ സന്ദര്‍ശിച്ചു. കേരളത്തിന്റെ അഭിമാന സ്ഥാപനമായ ഫാക്ട്‌ നിലനിര്‍ത്താന്‍ ജീവനക്കാര്‍ ഗേറ്റിന്‌ മുന്നില്‍ സത്യഗ്രഹമിരിക്കേണ്ട ഗതികേടിലാണിപ്പോള്‍. ഫാക്ടിന്റെ രക്ഷയ്ക്കുതകുമെന്ന്‌ കരുതിയ എല്‍എന്‍ജിയുടെ ഇപ്പോഴത്തെ വില ഫാക്ടിനെ ഗതികേടിലാക്കി. മറ്റ്‌ രാസവള കമ്പനികള്‍ക്ക്‌ പ്രകൃതിവാതകം നല്‍കുന്ന വിലയുടെ അഞ്ചിരട്ടിയാണ്‌ ഫാക്ടിന്‌ നല്‍കേണ്ടി വരുന്നത്‌. ഇത്‌ ഫാക്ടിനോടുള്ള നീതികേടാണെന്ന്‌ പിണറായി കുറ്റപ്പെടുത്തി.
    
</TEXT>
</DOC>