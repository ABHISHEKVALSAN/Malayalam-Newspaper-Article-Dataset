<DOC>
<DOCNO>114112244283.utf8</DOCNO>
<TEXT>


           ബാങ്ക് കൊള്ളയ്ക്കുവന്നയാളെ  കീഴ്‌പ്പെടുത്തിയ യുവതി നാടിന്റെ അഭിമാനം    

Saturday 22 November 2014 11:11 pm IST

        ആലപ്പുഴ: കടുത്ത ജീവിതസാഹചര്യങ്ങളും കൊട്ടാരത്തില്‍ ഭഗവതിയിലുള്ള ഉറച്ചവിശ്വാസവുമാണ് തോക്കുധാരിയായ അക്രമിയെ കീഴ്‌പ്പെടുത്താനുള്ള ധൈര്യം നല്‍കിയതെന്ന് ഷൈനി.

നെടുമുടി 87-ാം നമ്പര്‍ സര്‍വീസ് സഹകരണ ബാങ്കിലെ ജീവനക്കാരിയായ ഈ 33കാരി തന്റെ സ്ഥാപനത്തില്‍ കവര്‍ച്ചയ്‌ക്കെത്തിയ യുവാവിനെ അസാമാന്യ മനഃസാന്നിധ്യം കൊണ്ട് കീഴടക്കി നാടിന്റെ അഭിമാനമായി മാറിക്കഴിഞ്ഞു. സംഭവത്തെക്കുറിച്ച് ഷൈനി പറയുന്നതിങ്ങനെ:

വെള്ളിയാഴ്ച വൈകിട്ട് മൂന്നിനായിരുന്നു സംഭവങ്ങളുടെ തുടക്കം. ആ സമയം ബാങ്കില്‍ ഞാനും മറ്റൊരു ജീവനക്കാരി വിജിതയും മാത്രമേ ഉണ്ടായിരുന്നുള്ളൂ. പ്രസിഡന്റ് ഊണുകഴിക്കാന്‍ വീട്ടില്‍ പോയിരുന്നു. ഹെല്‍മറ്റ്, കറുത്ത കണ്ണട, റെയിന്‍ കോട്ട് എന്നിവ ധരിച്ചെത്തിയ യുവാവ് ഓഫീസില്‍ പ്രവേശിച്ച് വാതില്‍ കുറ്റിയിട്ടശേഷം വിജിതയ്ക്ക് നേരെ തോക്കുചൂണ്ടി പണം എടുക്കാന്‍ ആവശ്യപ്പെട്ടു. ഇതേസമയം, ഓഫീസിന്റെ മറ്റൊരു ഭാഗത്തായിരുന്നു ഞാന്‍. ആദ്യം ഭയന്നെങ്കിലും ധൈര്യം വീണ്ടെടുത്ത് അക്രമിയുടെ പിന്നിലൂടെ വന്ന് തോക്കില്‍ കടന്നുപിടിച്ചു, ഷൈനി വിവരിക്കുന്നു.

അക്രമി കുതറിമാറാന്‍ ശ്രമിക്കുന്നതിനിടെ തോക്ക് താഴെവീണ് രണ്ടായി ഊരിപ്പോയി. അപ്പോഴാണ് അതൊരു കളിത്തോക്കാണെന്ന് മനസിലായത്. ഞാനും വിജിതയും ചേര്‍ന്ന് യുവാവിന്റെ കാലില്‍ ബലമായി പിടിച്ചെങ്കിലും അയാള്‍ ഓടിയപ്പോള്‍ കല്ലെറിഞ്ഞ് വീഴ്ത്തി. ഓടിക്കൂടിയ നാട്ടുകാരുടെ സഹായത്തോടെ പ്രതി ചമ്പക്കുളം ആറ്റുവാത്തല കൊച്ചുപനങ്ങാട് ശ്യാംകുമാറി(40)നെ പൂര്‍ണമായും കീഴ്‌പ്പെടുത്തിയെന്ന് ഷൈനി പറഞ്ഞു.

വീടും സ്ഥലവും വാങ്ങിയ ഇനത്തില്‍ വന്‍ കടബാധ്യതയുണ്ട്. ബാങ്കില്‍ നിന്ന് പണം നഷ്ടപ്പെട്ടാല്‍ എന്റെ ജോലി പോകുമായിരുന്നു. സാമ്പത്തിക പരാധീനതയിലായ കുടുംബത്തിന് മറ്റുമാര്‍ഗങ്ങളൊന്നുമില്ല. ഇതൊക്കെ ആലോചിച്ചു. പിന്നെ കൊട്ടാരം ഭഗവതി കാത്തുകൊള്ളുമെന്ന വിശ്വാസത്തില്‍ രണ്ടും കല്‍പ്പിച്ച് അക്രമിയെ നേരിടാന്‍ തീരുമാനിക്കുകയായിരുന്നു, ഷൈനി വെളിപ്പെടുത്തി.

കഴിഞ്ഞ ഒന്നര വര്‍ഷമായി നെടുമുടി സര്‍വീസ് സഹകരണ ബാങ്കിലെ ജീവനക്കാരിയാണ് ഷൈനി. ചങ്ങനാശേരിയില്‍ സ്വകാര്യ ടെക്‌സ്‌റ്റൈല്‍സിലെ ജീവനക്കാരനായ നെടുമുടി പൊങ്ങചിത്തിര വീട്ടില്‍ മനേഷാണ് ഷൈനിയുടെ ഭര്‍ത്താവ്. ഇരട്ടകളായ മക്കള്‍ വര്‍ഷയും വൃന്ദയും പൊങ്ങ ഗവ. സ്‌കൂളിലെ രണ്ടാംക്ലാസ് വിദ്യാര്‍ത്ഥികള്‍.
    
</TEXT>
</DOC>