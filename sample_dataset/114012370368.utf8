<DOC>
<DOCNO>114012370368.utf8</DOCNO>
<TEXT>


           രശ്മി വധം: ബിജുരാധാകൃഷ്ണനും അമ്മയും കുറ്റക്കാര്‍    

Thursday 23 January 2014 2:25 pm IST

കൊല്ലം: സോളാര്‍ തട്ടിപ്പ് കേസിലെ പ്രതി ബിജു രാധാകൃഷ്ണന്റെ ആദ്യ ഭാര്യ രശ്മി കൊല്ലപ്പെട്ട കേസില്‍ ബിജുവും അമ്മ രാജമ്മാളും കുറ്റക്കാരാണെന്ന് കോടതി വിധിച്ചു. കൊല്ലം പ്രിന്‍സിപ്പല്‍ സെഷന്‍സ് ജഡ്ജി അശോക് മേനോനാണ് വിധി പറഞ്ഞത്. ഇരുവര്‍ക്കുമുള്ള ശിക്ഷ മറ്റന്നാള്‍ കോടതി വിധിക്കും. 

കൊലപാതകം, പീഡനം, തെളിവ് നശിപ്പിക്കല്‍ എന്നിവയ്ക്ക് പുറമെ മകനെ മര്‍ദ്ദിച്ചതുമാണ് ബിജുവിനെതിരായ കുറ്റങ്ങള്‍. കൊലപാതകത്തിന് കൂട്ട് നില്‍ക്കല്‍, സ്ത്രീധന പീഡനം തുടങ്ങിയ കുറ്റങ്ങളാണ് രാജമ്മാളിനെതിരെ ചുമത്തിയിട്ടുള്ളത്. ബിജുവിന്റെ കൊട്ടാരക്കര കുളക്കടയിലെ വീട്ടില്‍ 2006 ഫെബ്രുവരി മൂന്നിനു രാത്രിയാണു രശ്മി കൊല്ലപ്പെട്ടത്. ബലമായി മദ്യം നല്‍കിയ ശേഷം ശ്വാസം മുട്ടിച്ചു കൊന്നുവെന്നായിരുന്നു പ്രോസിക്യൂഷന്റെ വാദം. സംഭവസമയത്ത് മൂന്നു വയസ്സ് മാത്രം പ്രായമുണ്ടായിരുന്ന ഇവരുടെ മകനാണ് കേസിലെ ഒന്നാം സാക്ഷി. 

മൂന്നു മാസം നീണ്ട വിചാരണ നടപടികളാണ് നടന്നത്. സരിത എസ് നായരും ശാലു മേനോനും ഉള്‍പ്പെടെ 43 സാക്ഷികളെ പ്രോസിക്യൂഷനും മൂന്നു സാക്ഷികളെ പ്രതിഭാഗവും വിസ്തരിച്ചിരുന്നു. അറുപതോളം രേഖകളും കോടതി പരിഗണിച്ചു. കൊല്ലപ്പെട്ട രശ്മിയെ ആശുപത്രിയില്‍ എത്തിച്ച് മരണം സ്ഥിരീകരിച്ച് ബിജു അവിടെനിന്നു മുങ്ങുകയായിരുന്നു. ആദ്യം ലോക്കല്‍ പോലീസും പിന്നീട് ക്രൈംബ്രാഞ്ചും കേസ് അന്വേഷിച്ചു. 2013 ജൂണ്‍ 17നു കൊല്ലം ക്രൈംബ്രാഞ്ച് ഡിവൈഎസ്‌പി സി ജി സുരേഷ്‌കുമാര്‍ ബിജുവിനെ അറസ്റ്റു ചെയ്തു. 

ബിജുവിന്റെ ജാമ്യാപേക്ഷ പരിഗണിച്ച ഹൈക്കോടതി അഞ്ചുമാസത്തിനുള്ളില്‍ വിചാരണ പൂര്‍ത്തിയാക്കാന്‍ നിര്‍ദേശിച്ചിരുന്നു. സ്പെഷല്‍ പ്രോസിക്യൂട്ടര്‍ ജി മോഹന്‍രാജ് പ്രോസിക്യൂഷനുവേണ്ടി കോടതിയില്‍ ഹാജരായി.
    
</TEXT>
</DOC>