<DOC>
<DOCNO>114021074743.utf8</DOCNO>
<TEXT>


           കടല്‍ക്കൊല: നാവികരെ പത്മ പുരസ്കാരം നല്‍കി ആദരിക്കാനാവില്ലെന്ന് കേന്ദ്രം    

Monday 10 February 2014 2:43 pm IST

ന്യൂദല്‍ഹി: കേരളതീരത്ത് രണ്ടു മത്സ്യത്തൊഴിലാളികളെ വെടിവച്ചുകൊന്ന കേസില്‍ അറസ്റ്റിലായ നാവികര്‍ ഇന്ത്യയില്‍ വിചാരണ നേരിടണമെന്ന് കേന്ദ്ര സര്‍ക്കാര്‍ സുപ്രീംകോടതിയില്‍ ആവശ്യപ്പെട്ടു. നാവികര്‍ ചെയ്തത് ഗുരുതര കുറ്റമാണെന്നും അവരെ പത്മശ്രീയോ പത്മവിഭൂണോ നല്‍കി ആദരിക്കാനാകില്ലെന്നും കേന്ദ്രത്തിനു വേണ്ടി ഹാജരായ അറ്റോര്‍ണി ജനറല്‍ വാദത്തിനിടെ പരിഹസിച്ചു. 

നാവികരായ ലത്തോറെ മാസിമിലാനോ,​ സാല്‍വത്തോറെ ജിറോണ്‍ എന്നിവര്‍ക്കു മേല്‍ സുവ നിയമം ചുമത്തുന്നത് സംബന്ധിച്ച് അടുത്തയാഴ്ച സുപ്രീംകോടതിയില്‍ അന്തിമവാദം തുടങ്ങും. അതേസമയം കേസില്‍ തീരുമാനമാകുന്നതു വരെ നാവികരെ നാട്ടില്‍ പോകാന്‍ അനുവദിക്കണമെന്ന്‌ ഇറ്റലി കോടതിയില്‍ ആവശ്യപ്പെട്ടു. 

നാവികര്‍ക്കെതിരെ സുവ നിയമം ചുമത്തണമെന്നാണ് കേന്ദ്രസര്‍ക്കാരിന്റെ നിലപാട്. അതേസമയം സുവ നിയമത്തില്‍ വധശിക്ഷ ഉറപ്പുവരുത്തുന്ന 3 ജി (1) ചുമത്തില്ല. പകരം 10 വര്‍ഷം തടവ് ഉറപ്പ് വരുത്തുന്ന വകുപ്പാണ് ചുമത്തുക. അതായത് കടലിലെ ഭീകരപ്രവര്‍ത്തനം തടയുന്നതിനുള്ള സുവാ നിയമത്തിലെ മൂന്ന്-എ വകുപ്പ് പ്രകാരം പ്രോസിക്യൂട്ട് ചെയ്യാനാണ് സര്‍ക്കാര്‍ തീരുമാനം. നേരത്തേ നാവികര്‍ക്ക് വധശിക്ഷ ഉറപ്പാക്കുന്ന വകുപ്പുകള്‍ പ്രകാരം പ്രോസിക്യൂട്ട് ചെയ്യാന്‍ എന്‍ഐഎയ്ക്ക് അനുമതി നല്‍കിയിരുന്നെങ്കിലും ഇറ്റലിയുടേയും യൂറോപ്യന്‍ യൂണിയന്റേയും എതിര്‍പ്പിനെ തുടര്‍ന്ന് അനുമതി പരിഷ്‌കരിക്കുകയായിരുന്നു. 

സുവ ചുമത്തുന്നതുമായി ബന്ധപ്പെട്ട് ഇരു രാജ്യങ്ങളും തമ്മിലുള്ള തര്‍ക്കം എത്രയും പെട്ടെന്ന് തീര്‍ക്കണമെന്ന് സുപ്രീംകോടതി കഴിഞ്ഞ തവണ കേസ് പരിഗണിച്ചപ്പോള്‍ നിര്‍ദേശം നല്‍കി. തുടര്‍ന്നാണ് വധശിക്ഷ ഒഴിവാക്കിയുള്ള സുവ നിയമം ചുമത്താമെന്ന ധാരണയിലേക്ക് കേന്ദ്രസര്‍ക്കാര്‍ എത്തിയത്. എന്നാല്‍ സുവ ചുമത്തുകയാണെങ്കില്‍ കോടതിയില്‍ ശക്തമായി എതിര്‍ക്കുമെന്ന് ഇറ്റാലിയന്‍ വിദേശകാര്യമന്ത്രിയെ ഉദ്ധരിച്ച് ഇറ്റാലിയന്‍ വാര്‍ത്താ ഏജന്‍സി റിപ്പോര്‍ട്ട് ചെയ്തു. 

നാവികര്‍ തീവ്രവാദികളോ കടല്‍ക്കൊള്ളക്കാരോ അല്ലെന്നും വിദേശകാര്യമന്ത്രി എമ്മ ബോനിനോ പ്രതികരിച്ചു.


    
</TEXT>
</DOC>