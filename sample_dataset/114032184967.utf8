<DOC>
<DOCNO>114032184967.utf8</DOCNO>
<TEXT>


           ഇന്ത്യന്‍ സമുദ്രാതിര്‍ത്തിയില്‍ പ്രവേശിക്കാനുള്ള ചൈനയുടെ ആവശ്യം ഇന്ത്യ തള്ളി    

Friday 21 March 2014 1:34 pm IST

ന്യൂദല്‍ഹി: കാണാതായ മലേഷ്യന്‍ വിമാനത്തിന്റെ തിരച്ചിലിനായി ഇന്ത്യന്‍ സമുദ്രാതിര്‍ത്തിയില്‍ പ്രവേശിക്കാനുള്ള ചൈനയുടെ ആവശ്യം ഇന്ത്യ തള്ളി. നാല് യുദ്ധക്കപ്പലുകള്‍ക്ക് ആന്‍ഡമാന്‍ കടല്‍ ഭാഗത്ത് തിരച്ചില്‍ നടത്താനാണ് ചൈന ഇന്ത്യയോട് സമ്മതം തേടിയത്.

എന്നാല്‍, ഇന്ത്യന്‍ നാവികസേനയും വ്യോമസേനയും പ്രദേശത്ത് തിരച്ചില്‍ നടത്തുന്നുണ്ടെന്നും തിരച്ചിലിനായി വേറെ ആരുടേയും ആവശ്യം നിലവിലില്ലെന്നും കാണിച്ചാണ് അപേക്ഷ നിരസിച്ചത്. ഇന്ത്യയുടെ ഐ.എന്‍.എസ് സരയു, കുംബിര്‍, കേസരി തുടങ്ങിയ യുദ്ധക്കപ്പലുകളും അത്യാധുനിക പോര്‍ വിമാനങ്ങളും മേഖലയില്‍ ഇപ്പോഴും തെരച്ചില്‍ തുടരുന്നുണ്ട്. ഇവിടേക്ക് ചൈനയുടെ യുദ്ധക്കപ്പലുകള്‍ വരുന്നത് രണ്ട് രാജ്യങ്ങളുടേയും സൈനിക സഹകരണത്തിന് ഗുണകരമാകില്ലെന്ന്  ഇന്ത്യ കരുതുന്നു. 

ചൈനയ്ക്ക് അനുമതി നല്‍കരുതെന്ന് കാണിച്ച് ഇന്ത്യന്‍ പ്രതിരോധസേനയും രംഗത്തുവന്നിരുന്നു. ഇത് ഇന്ത്യയുടെ പ്രതിരോധ സംവിധാനങ്ങള്‍ അടുത്തറിയുന്നതിന് ചൈനയ്ക്ക് അവസരമൊരുക്കി കൊടുക്കലാകുമെന്നും ചൂണ്ടിക്കാട്ടുന്നു. ചൈനയുടെ യുദ്ധക്കപ്പലുകളില്‍ കടലില്‍ മുങ്ങിപ്പോയ സാധനങ്ങള്‍ എടുക്കാന്‍ അത്യാധുനിക സംവിധാനങ്ങളുള്ള ഒരു കപ്പലും രണ്ട് യുദ്ധക്കപ്പലുകളും ഉള്‍പ്പെടും.

കാണാതായ മലേഷ്യന്‍ വിമാനം എംഎച്ച് 370ന്റെ അവശിഷ്ടങ്ങളുടെ ചിത്രങ്ങള്‍ ഓസ്‌ട്രേലിയ ഇന്നലെ പുറത്തുവിട്ടിരുന്നു. ഇതിന്റെ പശ്ചാത്തലത്തില്‍ അന്വേഷണം ഇന്ത്യന്‍ മഹാസമുദ്രത്തിന്റെ ദക്ഷിണഭാഗത്തേക്ക് വ്യാപിപ്പിച്ചിരിക്കയാണ്. ഓസ്‌ട്രേലിയയുടെ മാരിടൈം സേഫ്റ്റി ശേഖരിച്ച ചിത്രങ്ങള്‍ വിശ്വാസയോഗ്യമാണെന്നാണ് ഓസ്‌ട്രേലിയയുടെ വാദം. വിമാനത്തില്‍ 150 ചൈനീസ് പൗരന്മാരാണ് ഉണ്ടായിരുന്നത്.


 
 
    
</TEXT>
</DOC>