<DOC>
<DOCNO>114092184251.utf8</DOCNO>
<TEXT>


           ആദര്‍ശങ്ങള്‍ക്കും അഴിമതി ബാധിച്ചപ്പോള്‍...    

Sunday 21 September 2014 10:10 am IST

പാര്‍ട്ടികളുടെ വാഗ്ദാന പത്രികകളും തെരഞ്ഞെടുക്കപ്പെട്ടു കഴിഞ്ഞാല്‍ ആ പാര്‍ട്ടി രൂപീകരിക്കുന്ന സര്‍ക്കാരുകളുടെ പ്രവര്‍ത്തന പത്രികകളും തമ്മില്‍ വലിയ അന്തരങ്ങളുണ്ടാകും. കാരണം, പാര്‍ട്ടികള്‍ക്ക്‌ പറയുന്നതിനു വിലക്കും അതിര്‍ത്തികളും ഇല്ല. പക്ഷേ,സര്‍ക്കാര്‍ ഒരു സംവിധാനമാണ്‌. ആ സംവിധാനത്തില്‍ പെട്ടെന്നൊന്നും മാറ്റമുണ്ടാക്കുക എളുപ്പമല്ല. അതാണ്‌ എഎപി എന്ന പാര്‍ട്ടിക്കും നേതാവിനും ദല്‍ഹിയില്‍ പറ്റിയത്‌. പക്ഷേ, അടിമുടി മാറ്റിയില്ലെങ്കിലും പയ്യെത്തിന്നാല്‍ പനയും തിന്നാമെന്ന മുറയില്‍ അനുഭവ ജ്ഞാനം കൊണ്ട്‌ അസാധ്യമായ പലതും ചെയ്യുന്നതില്‍ വിജയിക്കാമെന്നു സാധിച്ചു കാണിച്ചു തരികയായിരുന്നു ന്യൂദല്‍ഹിയില്‍ ഇരുന്ന്‌ അടല്‍ ബിഹാരി വാജ്പേയി നയിച്ച സര്‍ക്കാര്‍. എന്‍ഡിഎയുടെ ഭരണകാലത്തെ മാറ്റങ്ങള്‍ സംവിധാനത്തിലെ അടിസ്ഥാനപരമായ മാറ്റമായിരുന്നു. അതിന്റെ സ്വാധീനം ആദ്യത്തെ യുപിഎ സര്‍ക്കാരിന്റെ കാലത്തു കാണാനുമായി. സാമ്പത്തിക മാന്ദ്യമെന്ന സുനാമിയില്‍ മറ്റു പല രാജ്യങ്ങളും ആടിയുലഞ്ഞപ്പോള്‍ ഇന്ത്യക്ക്‌ പിടിച്ചു നില്‍ക്കാന്‍ ആദ്യത്തെ മൂന്നു വര്‍ഷം സാധിച്ചു. എന്‍ഡിഎ സര്‍ക്കാരിന്റെ കാലത്തെ പ്രവര്‍ത്തന പദ്ധതികള്‍ കൊണ്ടായിരുന്നു ഇതെന്ന്‌ പ്രമുഖ സാമ്പത്തിക വിദഗദ്ധരും അന്നത്തെ ധനമന്ത്രിയും ഇന്നത്തെ രാഷ്ട്രപതിയുമായ പ്രണബ്‌ കുമാര്‍ മുഖര്‍ജി പോലും സമ്മതിച്ചകാര്യമാണ്‌. രാജ്യത്തെ ഏറ്റവും വലിയ നിര്‍മാണ പദ്ധതിയായ സുവര്‍ണ ചതുഷ്കോണ പാതയെന്ന പദ്ധതി അഴിമതി തൊട്ടു തീണ്ടാതെ നിര്‍ദ്ദിഷ്ട സമയത്തില്‍ ചെയ്തു പുരോഗമിച്ചത്‌ ഇന്ത്യന്‍ ഭരണ ചരിത്രത്തിലെ സുവര്‍ണ നേട്ടമാണ്‌. പക്ഷേ, പിന്നാലെ അധികാരത്തില്‍ വന്ന യുപിഎ സര്‍ക്കാര്‍ ചെയ്തതു സംവിധാനങ്ങളെ കൂടുതല്‍ കൂടുതല്‍ തകര്‍ക്കുകയോ തളര്‍ത്തുകയോ ആയിരുന്നു. നേരത്തേ പറഞ്ഞ ഭരണപരമായ സാങ്കേതിക തടസങ്ങളോ താമസങ്ങളോ ഒരു പരിധിവരെ മനസിലാക്കാനും അതു സമ്മതിക്കാനും ജനങ്ങള്‍ തയ്യാറാണ്‌. പക്ഷേ, ബോധപൂര്‍വം സംവിധാനത്തെ തകര്‍ക്കുമ്പോള്‍ അതൊരു ആസൂത്രിത മാറ്റമാണ്‌. ആ മാറ്റത്തെ മാറ്റുകയെന്നത്‌ അതുകൊണ്ടുതന്നെ അനിവാര്യതയാണുതാനും.
യുപിഎ സര്‍ക്കാരിന്റെ പത്തുവര്‍ഷത്തിനിടെ തകര്‍ക്കപ്പെട്ട സംവിധാനങ്ങളുടെയും സ്ഥാപനങ്ങളുടെയും എണ്ണം എടുത്താല്‍ ആ പട്ടിക അനന്തമായി നീളും. സര്‍ക്കാര്‍ സ്ഥാപനങ്ങളെയും സ്വയംഭരണ സ്ഥാപനങ്ങളെയും മാത്രമല്ല, നീതിന്യായ സംവിധാനങ്ങളെ പോലും തകര്‍ത്തുകളഞ്ഞു കോണ്‍ഗ്രസ്‌ സര്‍ക്കാര്‍. സിബിഐ മുതല്‍ സിഎജി വരെ നോക്കു കുത്തികളായി. പിഎംഒ മുതല്‍ രാഷ്ട്രപതി ഭവന്‍ വരെ വിവാദ കേന്ദ്രങ്ങളാക്കി. നിയമ വകുപ്പു മുതല്‍ പരമോന്നത നീതി പീഠം വരെ സര്‍ക്കാരിന്റെ കണ്ണില്‍ വെറും കെട്ടിടങ്ങളെന്ന മട്ടിലേക്ക്‌ പ്രസക്തി താഴ്‌ന്നുപോയി. എല്ലാ രംഗത്തും ഈ തകരല്‍ കാണാറായി. ഈ മാറ്റം, ഗുണപരമല്ലാത്ത മാറ്റം അഴിമതിയെന്ന ദുര്‍ഭൂതത്തിന്റെ സര്‍വമേഖലയിലുമുള്ള വിലാസത്തിനു കാരണമായി.
ഭരണ സംവിധാനത്തില്‍ അഴിമതിക്ക്‌ നിയന്ത്രണം വരണമെങ്കില്‍ മുകളിലെ സ്ഥാനങ്ങളില്‍ ഇരിക്കുന്നവര്‍ മുതല്‍ സംശുദ്ധരായിരിക്കണം. എന്നാല്‍, യുപിഎ ഭരണത്തില്‍ ഇന്ത്യയിലുണ്ടായത്‌ ഈ രംഗത്തും മാറ്റമായിരുന്നു. അധികാര വികേന്ദ്രീകരണം പോലെ അഴിമതി വികേന്ദ്രീകരണവും വ്യാപകമായി. കളങ്കിതരല്ലാത്ത മന്ത്രിമാര്‍ കേന്ദ്ര മന്ത്രിസഭയില്‍ ഇല്ലെന്നു വന്നു. 'എമ്പ്രാനല്‍പ്പം കട്ടു ഭുജിച്ചാല്‍ അമ്പലവാസികളൊക്കെ കക്കും' എന്ന കുഞ്ചന്‍ നമ്പ്യാരുടെ വരികള്‍ അന്വര്‍ത്ഥമാക്കി മന്‍മോഹനും കൂട്ടരും. കല്‍ക്കരി പാട അഴിമതിയിലും ടു ജി സ്പെക്ട്രം കേസിന്റെയും പിന്നാമ്പുറങ്ങളില്‍ സിംഗിന്റെ തലപ്പാവ്‌ ഒളിഞ്ഞു കാണായി. അതേ സമയം ഉന്നതന്മാരുടെ അഴിമതികള്‍ പരസ്യമായി, സ്ഥാപനവല്‍ക്കരിക്കപ്പെട്ടു. 
ഗാന്ധികുടുംബത്തിനു പുറത്തുള്ള മറ്റൊരാള്‍, പി.വി. നരസിംഹ റാവു, പ്രധാനമന്ത്രിയായിരിക്കെയാണ്‌ ഇതിനു മുമ്പ്‌ കേന്ദ്ര സര്‍ക്കാര്‍ ഇത്രമാത്രം അഴിമതിയില്‍ കുടുങ്ങിയത്‌. നരസിംഹ റാവുവിന്റെ കീഴില്‍ പ്രധാനമന്ത്രിയുടെ ഓഫീസ്‌ നാണക്കേടിന്റെ കേന്ദ്രമായി. പാര്‍ലമെന്റില്‍ ഭൂരിപക്ഷം തെളിയിക്കാന്‍ എംപിമാരെ വിലയ്ക്കെടുത്തതുള്‍പ്പെടെ ഭരണപരവും നയപരവും ധാര്‍മികവുമായ കാര്യങ്ങളില്‍ അഴിമതി പരമ്പരകളായിരുന്നു അന്ന്‌. മുന്‍ പ്രധാനമന്ത്രിയെന്ന നിലയില്‍ അഴിമതിക്കേസില്‍ കോടതിയില്‍ ഹാജരാകേണ്ടി വന്ന റാവു പ്രധാനമന്ത്രിയായിരിക്കെ ഒപ്പമുണ്ടായിരുന്നവരില്‍ എ.കെ. ആന്റണിക്കെതിരേ പോലും (പഞ്ചസാര കുംഭകോണം) അഴിമതിയാക്ഷേപമുയര്‍ന്നു. അന്ന്‌ ആന്റണി രാജിവെച്ചതും പ്രത്യേക വിമാനത്തില്‍ ദല്‍ഹിയില്‍നിന്നു പറന്നിറങ്ങി കേരള മുഖ്യമന്ത്രിയായതും പഴയ കാര്യം. ഇന്ന്‌ മാറ്റം ആന്റണിക്കും സംഭവിച്ചു. 
കോണ്‍ഗ്രസുകാരനല്ലാത്ത പ്രധാനമന്ത്രി മന്‍മോഹന്‍ സിംഗിന്റെ മന്ത്രിസഭയില്‍ അഴിമതിക്കാരല്ലാത്തവരാരുമില്ല. ആദര്‍ശ്‌ അഴിമതിയുള്‍പ്പെടെ ഒട്ടേറെ പ്രതിരോധ അഴിമതികള്‍ ഉയര്‍ന്നിട്ടും ആദര്‍ശം പ്രസംഗിക്കുന്ന ആന്റണി അധികാരമൊഴിയുന്നില്ലെന്നത്‌ വലിയൊരു രാഷ്ട്രീയ മാറ്റമാണ്‌. ഈ മാറ്റങ്ങള്‍ക്കു മാറ്റം വരണമെങ്കില്‍ മാറ്റത്തിനുള്ള വോട്ടുണ്ടാവണം. അവിടെയാണ്‌ 13 വര്‍ഷത്തിലേറെ യായി ഒരു സംസ്ഥാനം ഭരിച്ച്‌ അഴിമതിയെന്ന ആരോപണം പ്രതിപക്ഷ പാര്‍ട്ടിക്കു പോലും ഉന്നയിക്കാന്‍ അവസരം കൊടുക്കാതെ മാതൃക കാണിച്ച നരേന്ദ്ര മോദിയുടെ പ്രധാനമന്ത്രി സ്ഥാനത്തേക്കുള്ള സ്ഥാനാര്‍ത്ഥിത്വ പ്രഖ്യാപനം. അതുകൊണ്ടുതന്നെ, മാറ്റത്തിനുള്ള വോട്ടുകാലമാണിത്‌.
(തുടരും)
കാവാലം ശശികുമാര്‍

</TEXT>
</DOC>