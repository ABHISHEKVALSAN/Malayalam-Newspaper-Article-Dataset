<DOC>
<DOCNO>114052903718.utf8</DOCNO>
<TEXT>


           മന്ത്രിമാര്‍ മാധ്യമങ്ങളോടു സംസാരിക്കുമ്പോള്‍ ശ്രദ്ധിക്കണം: മോദി    

Thursday 29 May 2014 1:16 pm IST

ന്യൂദല്‍ഹി: മന്ത്രിമാര്‍ മാധ്യമങ്ങളോടു സംസാരിക്കുമ്പോള്‍ ശ്രദ്ധിക്കണമെന്നു പ്രധാനമന്ത്രി നരേന്ദ്രമോദി ആവശ്യപ്പെട്ടു. ബഹുജനങ്ങളുമായി നേരിട്ടു സമ്പര്‍ക്കം പുലര്‍ത്താനും അവരില്‍ നിന്ന് പുതിയ  ആശയങ്ങള്‍ നേടാനും മന്ത്രിമാര്‍ സോഷ്യല്‍ മീഡിയ പ്‌ളാറ്റ് ഫോമുകള്‍ ഉപയോഗിക്കാനും മോദി നിര്‍ദ്ദേശിച്ചു.

മന്ത്രിമാര്‍ ട്വിറ്റര്‍ അക്കൗണ്ടുകളും ഫേസ്ബുക്ക് പേജുകളും  തുറക്കണം. ജനങ്ങളില്‍ നിന്ന് ആശയങ്ങളും നിര്‍ദ്ദേങ്ങളും സ്വീകരിക്കാനും അവരുമായി ആശയവിനിമയം നടത്തി പൊതുവികാരം അറിയാനും സോഷ്യല്‍ മീഡിയകള്‍ പ്രയോജനപ്പെടുത്താനാണ് നിര്‍ദ്ദേശം. വിവാദവിഷയങ്ങളില്‍ മാധ്യമങ്ങളോടു പ്രതികരിക്കരുതെന്നും വിവാദ പരാമര്‍ശങ്ങള്‍ മന്ത്രിമാര്‍ ഒഴിവാക്കണമെന്നും അദ്ദേഹം ആവശ്യപ്പെട്ടു.

മോദി ഇന്ന് രാജ്യത്തെ അഭിസംബോധന ചെയ്‌തേക്കുമെന്ന് റിപ്പോര്‍ട്ടുണ്ട്. സര്‍ക്കാരിന്റെ നയപരിപാടികള്‍ ജനങ്ങളെ അറിയിക്കുന്നതിനാണ് രാജ്യത്തെ അഭിസംബോധന ചെയ്യുന്നത്.
    
</TEXT>
</DOC>