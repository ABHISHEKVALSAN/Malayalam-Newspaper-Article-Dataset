<DOC>
<DOCNO>114092188388.utf8</DOCNO>
<TEXT>


           കാസര്‍കോട്‌ ദേശീയ നേതാക്കള്‍ക്ക്‌ എന്നും പ്രിയങ്കരം    

Sunday 21 September 2014 10:05 am IST

കാസര്‍കോട്‌: കേരളത്തിലെ സംഘപ്രവര്‍ത്തനത്തിന്റെ പ്രാരംഭദശയില്‍ തന്നെ കാസര്‍കോട്ടും കാഞ്ഞങ്ങാട്ടും ശാഖാപ്രവര്‍ത്തനം ശക്തമായിരുന്നു. കേരളത്തിന്റെ വടക്കനതിര്‍ത്തിയിലെ തുളുനാട്ടില്‍ ഈ ആധിപത്യം സംഘപരിവാര്‍ സംഘടനകള്‍ ഇന്നും നിലനിര്‍ത്തുന്നു. സംസ്ഥാനത്തിന്റെ പൊതുവായ രാഷ്ട്രീയ സാഹചര്യങ്ങളോട്‌ പിണങ്ങി നില്‍ക്കുന്ന കാസര്‍കോട്‌ ദേശീയ നേതാക്കള്‍ക്ക്‌ എന്നും പ്രിയങ്കരമായിരുന്നു. ഈ നാടിന്റെ സ്നേഹമേറ്റുവാങ്ങാന്‍ വാജ്പേയിയും അദ്വാനിയും മോദിയും ഉള്‍പ്പെടെയുള്ളവര്‍ നിരവധി തവണ ഇവിടെയെത്തി.
ജനസംഘത്തിന്റെ ശക്തമായ പ്രവര്‍ത്തന കേന്ദ്രം കൂടിയായിരുന്നു കാസര്‍കോട്‌. ദേശിയ രാഷ്ട്രീയത്തിലെ സൗമ്യവ്യക്തിത്വത്തിനുടമയായ മുന്‍ പ്രധാനമന്ത്രി വാജ്പേയ്‌ നാല്‌ തവണ കാസര്‍കോട്ടെത്തി. സ്വതന്ത്രസ്ഥാനാര്‍ത്ഥിയായി ജനസംഘം പിന്തുണയോടെ മത്സരിച്ച ബെള്ളക്കുറായയുടെ തെരഞ്ഞെടുപ്പ്‌ പ്രചരണത്തിന്‌ 1970ലാണ്‌ വാജ്പേയ്‌ ആദ്യമെത്തിയത്‌. കാസര്‍കോട്‌ മല്ലികാര്‍ജ്ജുന ക്ഷേത്ര പരിസരമായിരുന്നു പ്രചരണവേദി. 1984ലെ തെരഞ്ഞെടുപ്പിന്‌ രണ്ടാമതും വാജ്പേയ്‌ എത്തി. 1987ല്‍ കുമ്പളയില്‍ സാക്ഷാല്‍ മാരാര്‍ജിയുടെ തെരഞ്ഞെടുപ്പ്‌ പൊതുയോഗമായിരുന്നു വാജ്പേയ്‌ അഭിസംബോധന ചെയ്തത്‌.
അന്നുതന്നെ കാസര്‍കോട്‌ പഴയ ബസ്റ്റാന്റില്‍ പരിപാടിയില്‍ പങ്കെടുത്തു. നൂറ്‌ ഓട്ടോറിക്ഷകളുടെ അകമ്പടിയോടെ ആഘോഷമായാണ്‌ കുമ്പളയില്‍ നിന്നും കാസര്‍കോട്ടേക്ക്‌ വാജ്പേയിയെ വരവേറ്റത്‌. 1994ലാണ്‌ അവസാനമായി വാജ്പേയ്‌ കാസര്‍കോടിന്റെ ഹൃദയം കവര്‍ന്ന്‌ മടങ്ങിയത്‌. 
ബിജെപിയുടെ മുതിര്‍ന്ന നേതാവ്‌ എല്‍.കെ.അദ്വാനിയും നാല്‌ തവണ കാസര്‍കോട്ടെത്തി. 1971ല്‍ ജനസംഘം നേതാവായി ആദ്യ വരവ്‌. രാജ്യത്ത്‌ ദേശീയതയുടെയും അഭിമാനത്തിന്റെയും തരംഗമുയയര്‍ത്തിയ യാത്രകളുടെ ഭാഗമായാണ്‌ പിന്നീടുള്ള അദ്വാനിയുടെ വരവ്‌. 1994ല്‍ ഭാരതതപരിക്രമ യാത്രയും 1996ല്‍ പരിവര്‍ത്തന യാത്രയും കാസര്‍കോട്ടെത്തി. 2008ല്‍ വിജയസങ്കല്‍പ്പ യാത്രയുമായെത്തിയ അദ്വാനി കെ.സുരേന്ദ്രന്റെ നേതൃത്വത്തില്‍ യുവമോര്‍ച്ച നടത്തിയ പ്രക്ഷോഭയാത്ര ഉദ്ഘാടനം ചെയ്തു. കഴിഞ്ഞ ലോക്സഭാ തെരഞ്ഞെടുപ്പില്‍ സുഷമാ സ്വരാജും ഇത്തവണ തുടക്കത്തില്‍ വെങ്കയ്യ നായിഡുവും കാസര്‍കോട്ടെത്തി.
മുരളീമനോഹര്‍ ജോഷി, ഉമാഭാരതി, മദന്‍ ലാല്‍ ഖുറാന, നിതിന്‍ ഗഡ്കരി, വിജയരാദ്യ സിന്ധ്യ, ജനസംഘം നേതാക്കളായിരുന്ന സുന്ദര്‍സിംഗ്‌ ഭണ്ഡാരി, ജഗന്നാഥ്‌റാവുജോഷി,ജ്‌ഞാന കൃഷ്ണമൂര്‍ത്തി, ആര്‍.ഗണേഷ്‌ എന്നിങ്ങനെ നീളുന്നതാണ്‌ കാസര്‍കോട്ടെത്തിയ ദേശീയ നേതാക്കളുടെ നിര.
കെ. സുജിത്ത്‌

</TEXT>
</DOC>