<DOC>
<DOCNO>114052903613.utf8</DOCNO>
<TEXT>


           കേരളത്തിന്റെ വികസനം: ബിജെപി നേതൃത്വം പ്രധാനമന്ത്രിയെ കാണും    

Thursday 29 May 2014 1:07 am IST

        കോഴിക്കോട്: കേന്ദ്രസര്‍ക്കാറിന്റെ അടിയന്തര ശ്രദ്ധയില്‍ വരേണ്ട കേരളത്തിന്റെ വികസനവിഷയങ്ങള്‍ പഠിക്കാന്‍ ബിജെപി സംസ്ഥാനതല പ്രത്യേകസമിതി രൂപീകരിച്ചു. എം.ടി. രമേശ് കണ്‍വീനറായ സമിതിയില്‍ സി.കെ.പത്മനാഭന്‍, അഡ്വ. പി.എസ്. ശ്രീധരന്‍പിള്ള, ജോര്‍ജ്കുര്യന്‍ എന്നിവര്‍ അംഗങ്ങളായിരിക്കുമെന്ന് ബിജെപി സംസ്ഥാനപ്രസിഡന്റ് വി.മുരളീധരന്‍  പറഞ്ഞു. കോഴിക്കോട് നടന്ന ബിജെപി സംസ്ഥാന ഭാരവാഹി യോഗത്തിന് ശേഷം വാര്‍ത്താസമ്മേളനത്തില്‍ സംസാരിക്കുകയായിരുന്നു അദ്ദേഹം. കേരളത്തിന്റെ വികസനത്തെ സംബന്ധിച്ച വിശദമായ പഠനം നടത്തി ബിജെപി പ്രതിനിധിസംഘം പ്രധാനമന്ത്രിയെയും മറ്റുമന്ത്രിമാരെയും കാണും.
കേന്ദ്രസര്‍ക്കാര്‍ പുതിയ അനുഭവങ്ങളാണ് സമ്മാനിക്കുന്നത്. ദക്ഷിണേഷ്യയുടെ സ്വാഭാവിക നേതൃത്വമായി ഭാരതസര്‍ക്കാര്‍ മാറിയിരിക്കുന്നു. ചില്ലറ വ്യാപാരരംഗത്ത് വിദേശനിക്ഷേപം അനുവദിക്കില്ലെന്നു പ്രഖ്യാപിച്ചതും കള്ളപ്പണം പുറത്തുകൊണ്ടുവരാന്‍ സമിതിയെ നിശ്ചയിച്ചതും മരുന്നു വിലകുറക്കാന്‍ നടപടി സ്വീകരിച്ചതും വലിയ ചുവടുവെപ്പുകളാണ്. കേന്ദ്രത്തിലെ ഈ പുതിയ മാറ്റത്തെ കുറിച്ചും കേരളത്തിലെ രാഷ്ട്രീയസാഹചര്യത്തെക്കുറിച്ചും വിശദീകരിക്കാന്‍ ജുണ്‍ മാസത്തില്‍ 20 കേന്ദ്രങ്ങളില്‍ രാഷ്ട്രീയ വിശദീകരണ സമ്മേളനങ്ങള്‍ നടത്തും.
ദേശീയതലത്തിലാകെ കോണ്‍ഗ്രസ് വിരുദ്ധ വികാരം ഉണ്ടായപ്പോള്‍ അത് കേരളത്തില്‍ ഉണ്ടാകാതിരുന്നതിന്റെ ഉത്തരവാദിത്തം മുഖ്യപ്രതിപക്ഷമായ സിപിഎമ്മിനാണ്. സിപിഎമ്മിന്റെ രാഷ്ട്രീയ പരാജയമാണിത്. കോണ്‍ഗ്രസിനെ മാത്രമല്ല കോണ്‍ഗ്രസിനൊപ്പം നിന്നവരെയും ജനങ്ങള്‍ തോല്‍പ്പിച്ചു. കേരളത്തില്‍ കോണ്‍ഗ്രസിനൊപ്പം നില്‍ക്കുന്നവരാണ് സിപിഎം എന്ന് ജനങ്ങള്‍ക്ക് ബോധ്യപ്പെട്ടതിനാലാണ് സിപിഎം ഇത്ര ദയനീയ പരാജയം നേരിടേണ്ടിവന്നത്. വലിയ വോട്ട് ചോര്‍ച്ചയാണ് സിപിഎമ്മിനുണ്ടായത്. കോണ്‍ഗ്രസിതര വോട്ടുകള്‍ ഏകോപിപ്പിക്കാന്‍ കഴിയാതെ സിപിഎം കനത്ത തിരിച്ചടിയാണ് ഏറ്റുവാങ്ങിയിരിക്കുന്നത്. -അദ്ദേഹം പറഞ്ഞു.
പുതിയ രാഷ്ട്രീയ സാഹചര്യത്തില്‍ കേരളത്തില്‍ ബിജെയുടെ അടിത്തറ കൂടുതല്‍ ശക്തിപ്പെടുത്താന്‍ പരിശ്രമിക്കും. ഇക്കാലംവരെ സിപിഎമ്മനൊപ്പം നിന്ന പാര്‍ശ്വവല്‍കൃതസമൂഹങ്ങള്‍ ഈ തെരഞ്ഞെടുപ്പില്‍ ബിജെപിയെ പിന്തുണച്ചു. ബിജെപി കേരളത്തില്‍ നടത്തിയ മുന്നേറ്റത്തില്‍ സിപിഎമ്മിനാണ് നഷ്ടം വന്നിരിക്കുന്നത്. അടിസ്ഥാന ജനവിഭാഗങ്ങള്‍ക്കിടയില്‍ നിന്ന് ബിജെപിക്ക് ലഭിച്ച പിന്തുണ കൂടുതല്‍ വ്യാപിപ്പിക്കും. അദ്ദേഹം പറഞ്ഞു.
യോഗത്തില്‍ വി.മുരളീധരന്‍ അധ്യക്ഷത വഹിച്ചു. ഒ.രാജഗോപാല്‍, പി.കെ.കൃഷ്ണദാസ്, കെ.സുരേന്ദ്രന്‍ , അഡ്വ.പി.എസ്.ശ്രീധരന്‍പിള്ള, എം.ടി.രമേശ്, കെ.പി.ശ്രീധരന്‍, എ.എന്‍.രാധാകൃഷ്ണന്‍, കെ.ആര്‍.ഉമാകാന്തന്‍, വി.വി.രാജന്‍ തുടങ്ങിയവര്‍ പങ്കെടുത്തു.
    
</TEXT>
</DOC>