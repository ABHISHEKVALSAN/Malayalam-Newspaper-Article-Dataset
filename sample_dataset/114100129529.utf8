<DOC>
<DOCNO>114100129529.utf8</DOCNO>
<TEXT>


           പ്രധാനമന്ത്രി ജന്‍ധന്‍ യോജന: കേന്ദ്രം സര്‍വ്വേ തുടങ്ങുന്നു    

Wednesday 1 October 2014 9:44 pm IST

        കൊച്ചി: പ്രധാനമന്ത്രി നരേന്ദ്ര മോദിയുടെ സ്വപ്‌നപദ്ധതിയായ പ്രധാനമന്ത്രി ജന്‍ധന്‍ യോജന എല്ലാ കുടുംബങ്ങളിലേക്കും എത്തുന്നുണ്ടെന്ന് ഉറപ്പാക്കാന്‍ ഉടന്‍ സര്‍വ്വേ വരും. വീടുകള്‍, മേല്‍വിലാസം, ഗൃഹനാഥന്മാര്‍ക്ക് അക്കൗണ്ട് ഉണ്ടോ, അവരുടെ പ്രായം, അക്കൗണ്ട് ഉണ്ടെങ്കില്‍ ബാങ്കിന്റെ പേര് തുടങ്ങിയ വിവരങ്ങളാകും സര്‍വ്വേക്കാര്‍ ചോദിച്ചറിയുക. അക്കൗണ്ട് എടുക്കാത്തവരെ അടുത്ത ബാങ്കില്‍ എത്തിച്ച് അക്കൗണ്ട് തുറക്കാന്‍ ഇവര്‍ പ്രേരിപ്പിക്കുകയും ആവശ്യമെങ്കില്‍ അതിനു വേണ്ട സഹായം നല്‍കുകയും ചെയ്യും.
ഭാവിയില്‍ കേന്ദ്രത്തില്‍ നിന്നുള്ള സകല സഹായങ്ങളും കേന്ദ്ര പദ്ധതിയുടെ വിഹിതങ്ങളും ഗ്യാസ് സബ്‌സിഡിയുമെല്ലാം ഈ അക്കൗണ്ട് വഴി ലഭിക്കും. മാത്രമല്ല അക്കൗണ്ട് എടുക്കുമ്പോള്‍ ഒരു ലക്ഷം രൂപയുടെ ഇന്‍ഷ്വറന്‍സിലും  30000 രൂപയുടെ അപകട ഇന്‍ഷ്വറന്‍സിലും സ്വയം അംഗമാകും. പുറമേ ബാങ്കുകളില്‍ നിന്ന് 5000 രൂപ വരെ ഓവര്‍ ഡ്രാഫ്റ്റും. വായ്പകളെടുക്കാന്‍ സഹായകമായ റൂപേ കാര്‍ഡും ലഭിക്കും. അക്കൗണ്ട് സീറോ ബാലന്‍സില്‍ തുടങ്ങാം.
ഉദ്ഘാടന ദിവസം തന്നെ രാജ്യമൊട്ടാകെ ഒന്നരക്കോടി അക്കൗണ്ടുകളാണ് തുടങ്ങിയത്. 2015 ജനുവരി 26നകം ഏഴരക്കോടി ജനങ്ങളെ  അക്കൗണ്ടുള്ളവരാക്കും. ഇതിനകം 1500 കോടി രൂപയാണ് അക്കൗണ്ടുകള്‍ വഴി ഒഴുകിയെത്തിയത്.
    
</TEXT>
</DOC>