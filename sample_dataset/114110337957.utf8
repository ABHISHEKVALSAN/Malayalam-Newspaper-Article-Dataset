<DOC>
<DOCNO>114110337957.utf8</DOCNO>
<TEXT>


           കേന്ദ്ര ഉപാധികള്‍ പാലിക്കാതെയുള്ള  പട്ടയമേള നിയമവിരുദ്ധമെന്ന്    

Monday 3 November 2014 8:57 pm IST

        കോട്ടയം: 1980ലെ കേന്ദ്ര വന സംരക്ഷണ നിയമത്തിലെ രണ്ടാം വകുപ്പ് അനുസരിച്ചുള്ള ഉപാധികള്‍ നടപ്പാക്കാതെ സംസ്ഥാന സര്‍ക്കാര്‍ നടത്തുന്ന പട്ടയമേള നിയമവിരുദ്ധവും കുറ്റകരവുമാണെന്ന് ദേവികുളം മുന്‍ അഡീഷണല്‍ തഹസീല്‍ദാര്‍ എം.ഐ. രവീന്ദ്രന്‍ ആരോപിച്ചു.

പട്ടയം നല്‍കുന്ന ഭൂമിക്ക് പകരമായി ഇരട്ടി ഭൂമി ബദല്‍ വനവല്‍ക്കരണത്തിന് കണ്ടെത്തി വനം വകുപ്പിനെ ഏല്‍പ്പിക്കുക, ബദല്‍ വനവല്‍ക്കരണത്തിന് സംസ്ഥാന ഫണ്ട് സ്വരൂപിക്കുക, ആദിവാസി കോളനിയിലും അവരോട് വാങ്ങിയ സ്ഥലത്തിനും പട്ടയം കൊടുക്കാന്‍ പാടില്ല, വനമദ്ധ്യത്തില്‍ പട്ടയം കൊടുക്കാന്‍ പാടില്ല, കാച്ച്‌മെന്റ് ഏരിയ ശക്തിപ്പെടുത്തുക, മണ്ണൊലിപ്പ് തടയാന്‍ നടപടി സ്വീകരിക്കുക തുടങ്ങിയ പ്രധാന ഉപാധികളൊന്നും സര്‍ക്കാര്‍ പാലിച്ചിട്ടില്ല. വനവല്‍ക്കരണത്തിനായി പകരം ഭൂമി കണ്ടെത്താതെ പട്ടയം നല്‍കരുതെന്ന് 1995ല്‍ ഹൈക്കോടതി വിധിച്ചിരുന്നതാണ്.

അതിനാല്‍ 1971നു മുമ്പ് കുടിയേറിപ്പാര്‍ത്തവര്‍ക്കടക്കം സര്‍ക്കാര്‍ നല്‍കിയ പട്ടയങ്ങള്‍ക്ക് നിയമസാധുതയില്ല . എം.ഐ. രവീന്ദ്രന്‍ പറഞ്ഞു. വനത്തില്‍ താമസിക്കുന്ന ആദിവാസി വിഭാഗങ്ങള്‍ക്ക് റേഷന്‍ കാര്‍ഡ്, തിരിച്ചറിയല്‍കാര്‍ഡ്, വോട്ടേഴ്‌സ് ലിസ്റ്റില്‍ പേര് അടക്കമുള്ള എല്ലാ സര്‍ക്കാര്‍ രേഖകളും നല്‍കുമ്പോല്‍ ഭൂമിയുടെ ഉടമസ്ഥാവകാശം തെളിയിക്കുന്ന രേഖയായ പട്ടയം മാത്രം വേണ്ട എന്ന സര്‍ക്കാര്‍ നിലപാട് നിയമവിരുദ്ധമാണ്. 1951, 73, 93, 2001 വര്‍ഷങ്ങളില്‍ സര്‍ക്കാര്‍ ഇറക്കിയ ഉത്തരവുകള്‍ അനുസരിച്ച് ആദിവാസികള്‍ക്ക് പട്ടയം ലഭിക്കുന്നതിന് തടസ്സമില്ല എന്നതിന്റെ തെളിവാണ്. ഇടുക്കിയില്‍ മാത്രം ആദിവാസി കോളനിയിലെ 75,000 പേര്‍ക്കും അവിടങ്ങളിലെ ഇതര സമുദായത്തില്‍പ്പട്ട 45,000 പേര്‍ക്കും പട്ടയം ലഭിക്കാനുണ്ട്.

സാധാരണ ഒരു ഗസറ്റഡ് ഓഫീസര്‍ ഒപ്പിട്ട് നല്‍കുന്ന പട്ടയം വിതരണം ചെയ്യുന്നതിന് കേന്ദ്ര, സംസ്ഥാന മന്ത്രിമാര്‍ പങ്കെടുക്കേണ്ട ആവശ്യമില്ല. ഇത്തരം മേളകള്‍ സര്‍ക്കാരിന്റെ ലക്ഷക്കണക്കായ പണം കൊള്ളയടിക്കുന്നതിനാണെന്നും എം.ഐ. രവീന്ദ്രന്‍ ആരോപിച്ചു.
    
</TEXT>
</DOC>