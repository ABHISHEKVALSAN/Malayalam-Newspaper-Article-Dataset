<DOC>
<DOCNO>114060204587.utf8</DOCNO>
<TEXT>


           പാചകവാതക വില 25 രൂപ കുറച്ചു    

Monday 2 June 2014 12:21 am IST

ന്യൂദല്‍ഹി: പാചകവാതക വിലയില്‍ 25 രൂപ കുറച്ചു. സബ്‌സിഡിയില്ലാതെ നല്‍കുന്ന സിലിണ്ടറുകള്‍ക്കാണ് വില കുറച്ചിരിക്കുന്നത്. വാണിജ്യാവശ്യത്തിനുള്ള സിലിണ്ടറിന് 29 രൂപയും കുറച്ചിട്ടുണ്ട്. എന്നാല്‍ സബ്‌സിഡിയോടുകൂടി ലഭിക്കുന്ന സിലിണ്ടറുകളുടെ വിലയില്‍ മാറ്റമില്ല.
വില കുറച്ചതോടെ സബ്‌സിഡിയില്ലാതെ ലഭിക്കുന്ന സിലിണ്ടറുകളുടെ വില 945 രൂപയായി. സബ്‌സിഡി സിലിണ്ടറുകള്‍ക്ക് 441 രൂപ തുടരും. എല്ലാ മാസവും പാചകവാതക വില പുനപരിശോധിക്കുമെന്ന എണ്ണക്കമ്പനികളുടെ തീരുമാനപ്രകാരമാണ് ഗ്യാസ് വില കുറച്ചിരിക്കുന്നത്. കേന്ദ്രത്തില്‍ ബിജെപി സര്‍ക്കാര്‍ അധികാരത്തിലെത്തിയ ശേഷം ഇതാദ്യമായാണ് പാചകവാതകവില കുറയ്ക്കുന്നത്. എന്നാല്‍ ഡീസല്‍വില അമ്പതു പൈസ വീതം എല്ലാമാസവും കൂട്ടാനുള്ള എണ്ണക്കമ്പനികളുടെ തീരുമാനം ഇത്തവണയും നടപ്പായിട്ടുണ്ട്. പാവപ്പെട്ടവര്‍ക്ക് മുന്‍ഗണന നല്‍കുന്ന തരത്തിലുള്ള പ്രവര്‍ത്തന രീതി കാഴ്ചവയ്ക്കണമെന്ന് എണ്ണക്കമ്പനികളുടെ നിലപാടിനെതിരെ കേന്ദ്രപെട്രോളിയം മന്ത്രി ധര്‍മ്മേന്ദ്രപ്രധാന്‍ പ്രതികരിച്ചിരുന്നു. നിയമ-ധന മന്ത്രാലയങ്ങളുമായി ബന്ധപ്പെട്ടു കിടക്കുന്ന തരത്തില്‍ സങ്കീര്‍ണ്ണതകളുള്ള പ്രശ്‌നമായി പെട്രോളിയം വിലവര്‍ദ്ധനവ് മാറ്റിയിരിക്കുന്നതിനാല്‍ പെട്രോളിയം വകുപ്പിന് മാത്രമായി ഒന്നും ചെയ്യാനാവാത്ത സ്ഥിതിയാണെന്നും ധര്‍മ്മേന്ദ്രപ്രധാന്‍ വ്യക്തമാക്കി.
    
</TEXT>
</DOC>