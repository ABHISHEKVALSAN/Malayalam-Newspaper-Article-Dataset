<DOC>
<DOCNO>114092183251.utf8</DOCNO>
<TEXT>


           നനഞ്ഞ പടക്കമായി മീറ്റ്‌ ദി ക്രിസ്റ്റി    

Sunday 21 September 2014 10:11 am IST

കൊച്ചി: എറണാകുളം പാര്‍ലമെന്റ്‌ മണ്ഡലത്തില്‍ സ്ഥാനാര്‍ഥിയെ ഇറക്കുമതി ചെയ്തുവെന്ന വിമര്‍ശനങ്ങള്‍ക്കു മറുപടിയായി സ്ഥാനാര്‍ഥിയെ പരിചയപ്പെടുത്താന്‍
സിപിഎം സംഘടിപ്പിച്ച 'മീറ്റ്‌ ദി ക്രിസ്റ്റി' പരിപാടി പാളി. പൊതുജന പങ്കാളിത്തം വളരെ കുറഞ്ഞതാണു പരിപാടി പരാജയപ്പെടാന്‍ കാരണം. നൂറില്‍താഴെ പേര്‍ മാത്രമായിരുന്നു മണ്ഡലത്തിലെ എല്‍ഡിഎഫ്‌ സ്വതന്ത്രനായ ക്രിസ്റ്റി ഫെര്‍ണാണ്ടസിന്റെ പ്രചാരണ പരിപാടികളുടെ ഔദ്യോഗിക തുടക്കമെന്നു വിശേഷിപ്പിക്കാവുന്ന സ്ഥാനാര്‍ഥിയെ പരിചയപ്പെടുത്തുന്ന ചടങ്ങില്‍ ഉണ്ടായിരുന്നത്‌. സിപിഎം ജില്ലാ സെക്രട്ടറി സി.എം. ദിനേശ്‌ മണിയുടെ അസാന്നിധ്യം ശ്രദ്ധിക്കപ്പെട്ടു.
മണ്ഡലത്തിന്റെ പൊതുപ്രശ്നങ്ങളെക്കുറിച്ചും വികസന കാഴ്ചപ്പാടുകളെക്കുറിച്ചും വേണ്ടത്ര ഗൃഹപാഠം ചെയ്യാതെയാണു ക്രിസ്റ്റി ഫെര്‍ണാണ്ടസ്‌ മുഖാമുഖം പരിപാടിക്കെത്തിയതെന്ന്‌ അദ്ദേഹത്തിന്റെ പ്രസംഗത്തില്‍നിന്നു തന്നെ വ്യക്തമായിരുന്നു. സ്വന്തം ഔദ്യേഗിക ജീവിതത്തെക്കുറിച്ചും വികസനത്തെക്കുറിച്ചുള്ള ചില പൊതു കാഴ്ചപ്പാടുകളും പങ്കുവച്ചതല്ലാതെ കൊച്ചിയുടെ സാധ്യതകളെപ്പറ്റിയും നിലവില്‍ നഗരം നേരിടുന്ന പ്രശ്നങ്ങളെക്കുറിച്ചും ക്രിസ്റ്റി ഫെര്‍ണാണ്ടസ്‌ പരാമര്‍ശിച്ചതേയില്ല. ദക്ഷിണേന്ത്യയിലെ പ്രമുഖ നഗരങ്ങളുടെ പട്ടികയിലേക്കു കൊച്ചിയെ ഉയര്‍ത്തുമെന്നു പറഞ്ഞ ക്രിസ്റ്റിക്കു തെരെഞ്ഞെടുക്കപ്പെട്ടാല്‍ പ്രാവര്‍ത്തികമാക്കാന്‍ ഉദ്ദേശിക്കുന്ന ഒരു പദ്ധതിപോലും മണ്ഡലത്തിലെ വിവിധ പ്രദേശങ്ങളില്‍ നിന്നുവന്ന ആളുകള്‍ക്കു മുന്നില്‍ അവതരിപ്പിക്കാനായില്ല. തീരദേശവാസികള്‍ നിലവില്‍ നേരിടുന്ന പ്രശ്നങ്ങള്‍ പരിഹരിക്കാന്‍ തീരദേശ പരിപാലന നിയമത്തില്‍ മാറ്റങ്ങള്‍ ആവശ്യമാണെന്ന്‌ അദ്ദേഹം സദസുമായി പങ്കുവച്ചു. എന്നാല്‍ മണ്ഡലത്തില്‍ സജീവമായി ചര്‍ച്ചചെയ്യുന്ന ആനുകാലിക വിഷയങ്ങള്‍ അദ്ദേഹം ഈ നിരീക്ഷണത്തില്‍ മാത്രം ഒതുക്കി. 
നഗരത്തിലെ പ്രമുഖ വ്യവസായിയുടെ സ്ഥാനാര്‍ഥിയാണ്‌ താങ്കളെന്നു ആക്ഷേപമുണ്ടല്ലോ എന്നു ചോദ്യോത്തരവേളയില്‍ സദസില്‍ നിന്നൊരാള്‍ ചോദിച്ചപ്പോള്‍ കൃത്യമായ മറുപടി നല്‍കാന്‍ ക്രിസ്റ്റി ഫെര്‍ണാണ്ടസ്‌ മുതിര്‍ന്നില്ല. എനിക്കു അങ്ങനെയൊരു വ്യവസായിയെ അറിയില്ലെന്ന ഒഴുക്കന്‍ മറുപടി മാത്രമാണു നല്‍കിയത്‌. കെ.വി. തോമസ്‌ ഭക്ഷ്യസുരക്ഷാ നിയമത്തിലൂന്നി പ്രചരണം നടത്തുന്നത്‌ ക്രിസ്റ്റി ഫെര്‍ണാണ്ടസിന്റെ വിജയ പ്രതീക്ഷകള്‍ക്കു മങ്ങലേല്‍പ്പിക്കുമോയെന്ന ചോദ്യവും അദ്ദേഹത്തെ തെല്ലൊന്നു വിഷമിപ്പിച്ചു. നിയമം പാസാക്കിയതുകൊണ്ടുമാത്രം പട്ടിണിമാറില്ലെന്നു പറഞ്ഞതല്ലാതെ പ്രചാരണവേളയില്‍ അതിനെ എങ്ങനെ ഫലപ്രദമായി നേരിടുമെന്ന ഒരു സൂചനയും നല്‍കിയില്ല. ഇങ്ങനെ പത്തിലധികം ചോദ്യങ്ങള്‍ ഉയര്‍ന്നു.
പത്രപ്രവര്‍ത്തകന്‍ കെ.ബി. വേണുവായിരുന്നു മോഡറേറ്റര്‍. എറണാകുളം പാര്‍ലമെന്റ്‌ മണ്ഡലത്തിന്റെ തെരഞ്ഞെടുപ്പ്‌ കമ്മിറ്റി സെക്രട്ടറി പി. രാജീവ്‌ എംപി ആമുഖ പ്രഭാഷണം നടത്തി. കെ. ചന്ദ്രന്‍ പിള്ള, എസ്‌ ശര്‍മ തുടങ്ങിയ നേതാക്കളും ചടങ്ങില്‍ പങ്കെടുത്തു. 
    
</TEXT>
</DOC>