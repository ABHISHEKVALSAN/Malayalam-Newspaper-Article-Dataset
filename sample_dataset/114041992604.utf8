<DOC>
<DOCNO>114041992604.utf8</DOCNO>
<TEXT>


            ശ്രീ ഗുരുവായൂരപ്പ സഹസ്രനാമസ്‌തോത്രം    

Saturday 19 April 2014 9:07 pm IST

        ''ഭൂമിയില്‍  അവതരിച്ചിരിക്കുന്ന നാരായണന്‍ ഞാനാണ്. നീ എന്റെ അടയാളങ്ങള്‍  സ്വീകരിച്ചിരിക്കുന്നതായി ഞാന്‍ അറിയുന്നു. അവയെല്ലാം ഉപേക്ഷിച്ച് ഉടനടി  ഇവിടെ വന്ന് എന്നെ ശരണം പ്രാപിക്കുക.'' എന്നായിരുന്നു ദൂതന്‍ ദ്വാരകയില്‍  എത്തിച്ച സന്ദേശം. ഭഗവാന്‍ ആ നിര്‍ദേശം സ്വീകരിച്ച് യാദവസേനയുമായി  കരൂഷത്തിലെത്തി. പൗണ്ഡ്രകന്‍ ഭഗവാനെ നേരിട്ടു. പ്രളയാഗ്നിജ്വാല  പ്രസരിപ്പിക്കുന്ന വൈഷ്ണവചക്രം പൗണ്ഡ്രകന്റെ തലയറുത്തു.  ജളനായിരുന്നുവെങ്കിലും താന്‍ നാരായണനെന്ന് വിശ്വസിച്ച പൗണ്ഡ്രകന്  സായൂജ്യമുക്തി ലഭിച്ചു.
ശ്ലോകം: 81
കാശിരാജശിരച്ഛേത്താ ഭസ്മീകൃതസുദക്ഷിണഃ
ജരാസന്ധമൃത്യുകാരീ ശിശുപാലഗതിപ്രദഃ
344. കാശിരാജശിരച്ഛേത്താ - കാശിരാജാവിന്റെ ശിരസ്സുഛേദിച്ചവന്‍.
പൗണ്ഡ്രകന്റെ  ഈ ബുദ്ധിഭ്രംശത്തിന് പ്രേരണയും പ്രോത്സാഹനവും കൊടുത്ത കാശിരാജാവ്  യുദ്ധത്തിലും പൗണ്ഡ്രകന്റെ സഹായിയായിരുന്നു. ഭഗവാന്‍ അമ്പുകൊണ്ട്  കാശിരാജാവിന്റെ തലയറുത്തു. ആ തല കാശിയിലാണ് ചെന്നുവീണത്. (നാരായണീയം 83-ാം  ദശകത്തില്‍ പൗണ്ഡ്രകവാസുദേവന്റെയും കാശിരാജാവിന്റെയും വധം  പരാമര്‍ശിച്ചിട്ടുണ്ട്.
(തുടരും)

ഡോ. ബി.സി.ബാലകൃഷ്ണന്‍

</TEXT>
</DOC>