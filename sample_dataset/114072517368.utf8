<DOC>
<DOCNO>114072517368.utf8</DOCNO>
<TEXT>


            സംസ്ഥാനത്തിന് കോണ്‍ക്രീറ്റ് റോഡ് പദ്ധതി; പരീക്ഷണം എറണാകുളത്ത്    

Friday 25 July 2014 12:36 am IST

തിരുവനന്തപുരം:  നീണ്ടകാലം ഈടു നില്‍ക്കുന്ന കൂടുതല്‍ ലാഭകരമായ കോണ്‍ക്രീറ്റ് റോഡു  പദ്ധതിക്ക്  സംസ്ഥാന പൊതുമരാമത്ത് വകുപ്പ് തയ്യാറെടുക്കുന്നു. പഴയകാല റോഡു  നിര്‍മാണ രീതിയാണ് നല്ലതെന്ന് കേന്ദ്ര ഗതാഗതമന്ത്രി നിതിന്‍ ഗഡ്കരി  പാര്‍ലമെന്റില്‍ പറഞ്ഞിരുന്നു. ഇതു കൂടി കണക്കിലെടുത്താണ് കേരള പദ്ധതി.  പരീക്ഷണാടിസ്ഥാനത്തില്‍ എറണാകുളം എച്ച്എംടി ജംഗ്ഷന്‍ മുതല്‍ മണലിമുക്ക്  വരെയുള്ള അഞ്ചുകിലോമീറ്ററാണ് ആദ്യം നിര്‍മ്മിക്കുകയെന്ന് മരാമത്ത് മന്ത്രി  വി.കെ. ഇബ്രാഹിംകുഞ്ഞ് ജന്മഭൂമിയോടു പറഞ്ഞു.
രാജഭരണ കാലം മുതല്‍  ഉണ്ടായിരുന്ന കോണ്‍ക്രീറ്റ് റോഡുകള്‍ കുത്തിപ്പൊളിച്ചാണ് മെറ്റല്‍-ടാര്‍   റോഡുകള്‍ നിര്‍മ്മിച്ചത്. എന്നാല്‍, ശക്തമായ മഴക്കാലവും രൂക്ഷമായ വേനലും  അതിജീവിക്കാനിവയ്ക്കാവുന്നില്ല. നിര്‍മ്മാണ അസംസ്‌കൃത വസ്തുക്കളുടെ  ലഭ്യതക്കുറവും ചെലവും പ്രശ്‌നങ്ങളാണ്. 20 വര്‍ഷമെങ്കിലും  അറ്റകുറ്റപ്പണികള്‍ നടത്താതെ റോഡുകളെ നിലനിര്‍ത്താന്‍ കേരളത്തില്‍  കഴിയുന്നില്ലെന്നാണ് വിലയിരുത്തല്‍. കോണ്‍ക്രീറ്റ് റോഡുകളാണെങ്കില്‍ ചെലവു  കുറവും ദീര്‍ഘകാലം നിലനില്‍ക്കുന്നതുമാണ്. കേന്ദ്ര സര്‍ക്കാരിന്റെ പുതിയ  റോഡുനിര്‍മ്മാണ പദ്ധതി ആദ്യം പരീക്ഷണാടിസ്ഥാനത്തില്‍ നടപ്പാക്കുന്നതും  കേരളമാണ്.
അതേ സമയം  ചൈനാ മോഡല്‍ റോഡു നിര്‍മ്മാണ പദ്ധതി നടപ്പാക്കാന്‍  പൊതുമരാമത്ത് വകുപ്പ് ശാസ്ത്രീയമായി പഠനങ്ങള്‍ നടത്തിവരികയാണെന്ന്  കെഎസ്ടിപി അധികൃതര്‍ പറയുന്നു. ഇത്തരം റോഡുകള്‍ നിര്‍മ്മിക്കാന്‍  പദ്ധതികള്‍ വരുന്നുണ്ട്. എന്നാല്‍ ചെലവേറെയാണ്.
പരീക്ഷണാടിസ്ഥാനത്തില്‍  ചൈനാ റോഡുകളും നിര്‍മ്മിക്കുമെന്ന് മന്ത്രി പറയുന്നു. ഏതു റോഡാണ് കൂടുതല്‍  ഈടു നില്‍ക്കുന്നതെന്ന് കണ്ടെത്തലാണ് ഉദ്ദേശ്യം. കാലാവസ്ഥ,  ഉപയോഗിക്കുന്നതിന്റെ അളവ്, റോഡു നിര്‍മാണത്തിന് ഉപയോഗിക്കുന്ന അസംസ്‌കൃത  വസ്തുക്കളുടെ ഗുണം എന്നിവ പരിഗണിച്ചായിരിക്കും ഏതു റോഡാണ് വേണ്ടതെന്നു  തീരുമാനിക്കുന്നത്. നിലവില്‍ കേരളത്തിലെ കാലാവസ്ഥ മുതല്‍ കരാര്‍ പണിയിലെ  പ്രശ്‌നങ്ങള്‍ വരെ ഉണ്ടാക്കുന്ന പ്രതിസന്ധികള്‍ക്ക് പരിഹാരമാകാന്‍  കോണ്‍ക്രീറ്റ് റോഡുകള്‍ക്ക് സാധിക്കുമെന്ന പ്രതീക്ഷയിലാണ് മരാമത്ത്  വകുപ്പും മന്ത്രിയും.

എ. എസ്. ദേവ്

</TEXT>
</DOC>