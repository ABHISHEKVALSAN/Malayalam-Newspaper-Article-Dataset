<DOC>
<DOCNO>114022378333.utf8</DOCNO>
<TEXT>


           ആത്മീയ പാരമ്പര്യത്തെ തകര്‍ക്കാന്‍ ആഗോളഗൂഢാലോചന: കൃഷ്ണദാസ്‌    

Sunday 23 February 2014 9:11 pm IST

        തിരുവനന്തപുരം: മാതാഅമൃതാനന്ദമയി മഠത്തിനെതിരെ യുള്ള ആരോപണങ്ങള്‍ ആഗോള ഗൂഢാലോചയനയുടെ ഭാഗമാണെന്നും ഇതിനെ ചെറുക്കാന്‍ സംഘടിത ശ്രമം വേണമെന്നും ബിജെപി ദേശീയ സെക്രട്ടറി പി.കെ. കൃഷ്ണദാസ്‌. ഭാരതത്തിന്റെ മഹത്തായ ആത്മീയ പാരമ്പര്യത്തെ തകര്‍ക്കാനുള്ള ഗൂഢാലോചനയുടെ ഭാഗമായാണ്‌ ഇത്തരം പ്രചാരണങ്ങളെന്നും അദ്ദേഹം വാര്‍ത്താസമ്മേളനത്തില്‍ ആരോപിച്ചു. 
ആശ്രമവും അതിന്റെ പ്രവര്‍ത്തനങ്ങളും തുറന്ന പുസ്തകമാണെന്ന്‌ അമൃതാനന്ദമയിതന്നെ വ്യക്തമാക്കിയിട്ടുണ്ട്‌. ലക്ഷക്കണക്കിന്‌ ആളുകള്‍ക്ക്‌ അമൃതാനന്ദമയി നല്‍കിയ മനുഷ്വത്വപരമായ സേവനങ്ങള്‍ എല്ലാവരും അംഗീകരിക്കുന്നുണ്ട്‌. പട്ടിണിപ്പാവങ്ങളുടെ ഉന്നമനത്തിനായി സംസ്ഥാന സര്‍ക്കാരിനേക്കാള്‍ കൂടുതല്‍ സേവനം അമൃതാനന്ദമയി നല്‍കിയിട്ടുണ്ട്‌. ഇവ മനസിലാക്കാതെ നടത്തുന്ന ആരോപണങ്ങള്‍ നീചവും നികൃഷ്ഠവുമാണ്‌. 
ഗെയില്‍ എന്ന വിദേശ വനിതയുടേതായി വന്ന പുസ്തകത്തില്‍ ഉന്നയിക്കുന്ന ആരോപണങ്ങള്‍ ശുദ്ധ അസംബന്ധമാണ്‌. ഇന്ത്യയുടെ ആധ്യാത്മിക പാര്യമ്പര്യത്തെ തകര്‍ക്കാന്‍ പാക്കിസ്ഥാനിലടക്കമുള്ള കറുത്ത ശക്തികള്‍ ഉണ്ടാക്കിയ തിരക്കഥ മാത്രമാണിത്‌. ഇതിന്റെ കേരളത്തിലെ ഏജന്റുമാരായി എസ്ഡിപിഐ, ജമാഅത്തെ ഇസ്ലാമി എന്നിവര്‍ പ്രവര്‍ത്തിക്കുകയാണ്‌. നമ്മുടെ രാജ്യത്തിന്റെ ഐക്യവും അഖണ്ഡതയും തകര്‍ക്കാനുള്ള വര്‍ഗീയ സംഘടനകളുടെ ശ്രമമാണിത്‌. ഇതിന്‌ കേരളത്തിലെ മതഭീകരന്മാര്‍ കൂട്ടുനില്‍ക്കുകയാണെന്നും കൃഷ്ണദാസ്‌ ആരോപിച്ചു. 
വര്‍ഗീയ സംഘടനകളുടെ പ്രചാരണങ്ങള്‍ക്ക്‌ സിപിഎം കൂട്ടു നില്‍ക്കുന്നതാണ്‌ അല്‍ഭുതം. ലോക്സഭാ തെരഞ്ഞെടുപ്പ്‌ അടുത്ത സാഹചര്യത്തില്‍ അവരുടെ വോട്ട്‌ നേടിയെടുക്കാനുള്ള ശ്രമമാണ്‌ പിണറായി നടത്തുന്നത്‌. മാതാഅമൃതാനന്ദമയിയുടെ വിശ്വാസികള്‍ സംഘടിതരല്ല എന്നതുകൊണ്ടാണോ ഇതെന്ന്‌ പിണറായി വ്യക്തമാക്കണം. ഒരു പുസ്തകത്തിലുള്ള ആരോപണങ്ങളുടെ പേരിലാണ്‌ ഈ കോലാഹലം. അങ്ങനെയെങ്കില്‍ സിപിഎമ്മില്‍ നിന്നുകൊണ്ട്‌ വി.എസ്‌. അച്യുതാനന്ദനും, അമ്പത്‌ വര്‍ഷം സിപിഎമ്മില്‍ പ്രവര്‍ത്തിച്ച്‌ പുറത്ത്‌ പോയ എം.വി. രാഘവനും ഗൗരിയമ്മയുമെല്ലാം ഉയര്‍ത്തുന്ന ആരോപണങ്ങള്‍ അന്വേഷിക്കാന്‍ സിപിഎം തയ്യാറാകുമോ എന്ന്‌ പിണറായി വിജയന്‍ വ്യക്തമാക്കണമെന്നും അദ്ദേഹം ആവശ്യപ്പെട്ടു. 
കെപിസിസി പ്രസിഡന്റ്‌ വി.എം. സുധീരനും ഇക്കാര്യത്തില്‍ മൗനം പാലിക്കുകയാണ്‌. മറ്റൊരു മതസംഘടനക്കെതിരെയാണ്‌ ഇത്തരം ആരോപണങ്ങള്‍ വന്നിരുന്നതെങ്കില്‍ ഈ നിലപാട്‌ തന്നെയാണോ സ്വീകരിക്കുകയെന്ന്‌ സുധീരന്‍ വ്യക്തമാക്കണമെന്നും കൃഷ്ണദാസ്‌ ആവശ്യപ്പെട്ടു. വാര്‍ത്താ സമ്മേളനത്തില്‍ ബിജെപി ജില്ലാ പ്രസിഡന്റ്‌ അഡ്വ. എസ്‌. സുരേഷും പങ്കെടുത്തു.
    
</TEXT>
</DOC>