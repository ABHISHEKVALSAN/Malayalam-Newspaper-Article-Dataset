<DOC>
<DOCNO>114110638893.utf8</DOCNO>
<TEXT>


           ജയിലിനുള്ളില്‍ വര്‍ഗീയത ഇളക്കിവിടാന്‍ ഉദേ്യാഗസ്ഥര്‍ ശ്രമിക്കരുത്:  മനുഷ്യാവകാശ കമ്മീഷന്‍    

Thursday 6 November 2014 9:25 pm IST

        ആലപ്പുഴ: ജയിലിനുള്ളില്‍ ഉദേ്യാഗസ്ഥര്‍ തടവുകാരോട് വര്‍ഗീയത കാണിക്കുന്നത് ഗുരുതരമായ പ്രവൃത്തിയാണെന്ന് സംസ്ഥാന മനുഷ്യാവകാശ കമ്മീഷന്‍ അംഗം ആര്‍. നടരാജന്‍.

മാവേലിക്കര സ്‌പെഷ്യല്‍ ജയില്‍ മുന്‍ സൂപ്രണ്ട് ഒരു പ്രതേ്യക മതത്തിലുള്ളവരോട് തുറന്ന സമീപനവും മറ്റ് മതക്കാരോട് ക്രൂരതയും കാണിക്കുന്നു എന്ന പരാതിയിലാണ് നടപടി. മാവേലിക്കര സ്‌പെഷ്യല്‍ ജയില്‍മുന്‍ സൂപ്രണ്ടിനെതിരെ ബിബിന്‍ വര്‍ഗീസാണ് പരാതി നല്‍കിയത്.

പരാതിക്കാരന്‍ മാവേലിക്കര സ്‌പെഷ്യല്‍ ജയിലിലെ വിചാരണ തടവുകാരനായിരിക്കെ ജയില്‍ സൂപ്രണ്ട് തന്നെ ശാരീരികവും മാനസികവുമായി പീഡിപ്പിച്ചതായി ബിബിന്‍ വര്‍ഗീസ് ആരോപിച്ചു. കഴിഞ്ഞ മേയ് 28ന് തന്നെ കുനിച്ച് നിര്‍ത്തി മുതുകിലും നട്ടെല്ലിലും ഇടിച്ചെന്നും പരാതിയില്‍ പറയുന്നു.

കമ്മീഷന്‍ ജയില്‍ വകുപ്പ് ഡയറക്ടറില്‍ നിന്നും വിശദീകരണം ആവശ്യപ്പെട്ടിരുന്നു. സംഭവത്തെ കുറിച്ച് അനേ്വഷിക്കാന്‍ ദക്ഷിണമേഖലാ ജയില്‍ ഡപ്യൂട്ടി ഐജി: പ്രദീപ്കുമാറിനെ ചുമതലപ്പെടുത്തിയിട്ടുണ്ടെന്നും ഡയറക്ടര്‍ കമ്മീഷനെ അറിയിച്ചു. എന്നാല്‍ ആരോപണങ്ങള്‍ ജയില്‍വകുപ്പ് നിഷേധിച്ചു.

അതേസമയം മാവേലിക്കര ജയില്‍ സൂപ്രണ്ട് നിരുത്തരവാദപരമായി പെരുമാറുന്നതായി അനേ്വഷണത്തില്‍ കണ്ടെത്തിയതായും വിശദീകരണത്തിലുണ്ട്. അദ്ദേഹത്തെ തിരുവന്തപുരം സെന്‍ട്രല്‍ ജയിലിലേക്ക് സ്ഥലം മാറ്റിയെന്നും വിശദീകരണത്തില്‍ പറയുന്നു.

പരാതിക്കാരനെ മാവേലിക്കരയില്‍ നിന്നും കൊല്ലം ജയിലിലേക്കും മാറ്റി. ജയിലിനുള്ളില്‍ വര്‍ഗീയതയുടെ പേരില്‍ പ്രശ്‌നങ്ങളുണ്ടാക്കാന്‍ ശ്രമിക്കുന്നത് ശരിയല്ലെന്ന് കമ്മീഷന്‍ നിരീക്ഷിച്ചു. മുന്‍ സൂപ്രണ്ടിന് മേല്‍ ശരിയായ മേല്‍നോട്ടം ഉണ്ടാകണമെന്ന് കമ്മീഷന്‍ അംഗം ആര്‍. നടരാജന്‍ തിരുവനന്തപുരം സെന്‍ട്രല്‍ ജയില്‍ സൂപ്രണ്ടിന് നിര്‍ദ്ദേശം നല്‍കിയതായി കമ്മീഷന്‍ അറിയിച്ചു.
    
</TEXT>
</DOC>