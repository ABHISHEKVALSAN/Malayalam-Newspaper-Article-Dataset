<DOC>
<DOCNO>114020372974.utf8</DOCNO>
<TEXT>


           രമയുടെ സമരം രാഷ്ട്രീയ മുതലെടുപ്പിനെന്ന്‌ എന്‍സിപി    

Monday 3 February 2014 9:21 pm IST

        മലപ്പുറം: ടി.പി ചന്ദ്രശേഖരന്‍ വധക്കേസ്‌ ഗൂഢാലോചന സിബിഐക്ക്‌ വിടണമെന്നാവശ്യപ്പെട്ട്‌ ടി.പിയുടെ ഭാര്യ കെ.കെ രമ സെക്രട്ടറിയേറ്റിനു മുന്നില്‍ നടത്തുന്ന നിരാഹാര സമരം രാഷ്ട്രീയ മുതലെടുപ്പിന്‌ വേണ്ടിയാണെന്ന്‌ എന്‍സിപി സംസ്ഥാന വൈസ്‌ പ്രസിഡന്റ്‌ ഉഴവൂര്‍ വിജയന്‍ പറഞ്ഞു. സിബിഐയില്‍ വിശ്വാസമില്ല. സിബിഐ എന്നത്‌ കേന്ദ്രസര്‍ക്കാര്‍ കൂട്ടിലിട്ട തത്തയാണ്‌. കോണ്‍ഗ്രസ്‌ പറയുന്ന പോലെ മാത്രമേ ആ തത്ത പ്രവര്‍ത്തിക്കൂ. കോണ്‍ഗ്രസ്സിനെ എതിര്‍ക്കുന്നവര്‍ക്കെതിരെ ഉപയോഗിക്കുന്ന ഉപകരണം മാത്രമാണ്‌ സിബിഐ എന്നും അദ്ദേഹം മലപ്പുറത്ത്‌ വാര്‍ത്താസമ്മേളനത്തില്‍ പറഞ്ഞു. 
എന്‍സിപി യുപിഎയുമായി തുടരുന്ന ബന്ധം അവസാനിപ്പിക്കണമെന്നും രാഹുല്‍ ഗാന്ധി പ്രധാനമന്ത്രിയാകാന്‍ യോഗ്യനല്ലെന്നും അദ്ദേഹം പറഞ്ഞു. ഭരണപരിചയമില്ലാത്തവനും പക്വതയില്ലാത്തവനും നിയമം അനുസരിക്കാത്തവനുമാണ്‌ രാഹുല്‍ ഗാന്ധി. ശരത്‌ പവാറിനെ പ്രധാനമന്ത്രി സ്ഥാനാര്‍ത്ഥിയാക്കാന്‍ ഇടതുകക്ഷികള്‍ ഉള്‍പ്പെടെ തയ്യാറാവണം. പാര്‍ലമെന്റ്‌ തെരഞ്ഞെടുപ്പില്‍ കേരളത്തില്‍ മത്സരിക്കുന്നതിന്‌ എന്‍സിപി ഒരു സീറ്റ്‌ ആവശ്യപ്പെടുമെന്നും അദ്ദേഹം കൂട്ടിച്ചേര്‍ത്തു. 
    
</TEXT>
</DOC>