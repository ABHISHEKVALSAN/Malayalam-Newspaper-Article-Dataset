<DOC>
<DOCNO>114092527902.utf8</DOCNO>
<TEXT>


           കാവുമ്പായി സമരനേതാവിന്റെ കുടുംബം  സിപിഎം വിട്ട് ബിജെപിയില്‍    

Thursday 25 September 2014 10:23 pm IST

എംസിആറിന്റെ കുടുംബത്തോടൊപ്പം ബിജെപി സംസ്ഥാന പ്രസിഡണ്ട് വി. മുരളീധരന്‍
പയ്യാവൂര്‍ (കണ്ണൂര്‍): ബിജെപി ജനശക്തിയാത്രക്ക് പയ്യാവൂരില്‍ നല്‍കിയ സ്വീകരണത്തിനിടയില്‍ സിപിഎം നേതാവും കാവുമ്പായി സമരനേതാവുമായിരുന്ന അന്തരിച്ച മുയിപ്രയിലെ എംസിആറിന്റെ കുടുംബം ബിജെപിയില്‍ ചേര്‍ന്നു. വര്‍ഷം തോറും ഒക്‌ടോബര്‍ 10 ന് സിപിഎം എംസിആര്‍ ദിനം ആചരിക്കാറുണ്ട്. ഏരുവേശ്ശി പയ്യാവൂര്‍ മേഖലയില്‍ കമ്മ്യൂണിസ്റ്റ് പാര്‍ട്ടി കെട്ടിപ്പടുക്കാനും വളര്‍ത്താനും മുന്നില്‍നിന്ന് പ്രവര്‍ത്തിച്ച നേതാവായിരുന്നു എംസിആര്‍. മുയിപ്രയിലെ സിപിഎം ഓഫീസിന്റെ പേര് എംസിആര്‍ സ്മാരക മന്ദിരം എന്നാണ്. പൂപ്പറമ്പില്‍ എത്തിയ ജനശക്തിയാത്രക്കൊപ്പം ഉണ്ടായിരുന്ന ജില്ലാ പ്രസിഡണ്ട് കെ. രഞ്ചിത്തിനോട് എംസിആറിന്റെ ചെറുമകന്‍ ആവശ്യപ്പെട്ടതു പ്രകാരം സംസ്ഥാന പ്രസിഡണ്ട് വി. മുരളീധരന്‍ മുയിപ്രയിലുള്ള എംസിആറിന്റെ വീട്ടിലെത്തിയാണ് മകളെയും പേരമകനെയും ബിജെപിയിലേക്ക് സ്വീകരിച്ചത്. ഇവര്‍ക്ക് നവംബര്‍ ഒന്നിന് മെമ്പര്‍ഷിപ്പ് നല്‍കുമെന്നും മുരളീധരന്‍ അറിയിച്ചു. ഇരിക്കൂര്‍ മണ്ഡലം ജനറല്‍ സെക്രട്ടറി കെ.ജെ. മാത്യു, അജിത്ത്, പി. സുരേഷ് കുമാര്‍ ഷെട്ടി, കെ.വി. പ്രദീപ് എന്നിവര്‍ സംബന്ധിച്ചു.
കുടുംബം ബിജെപിയില്‍ ചേര്‍ന്ന വിവരം ലഭിച്ചതിനെ തുടര്‍ന്ന് സിപിഎമ്മിന്റെ ബ്രാഞ്ച് സെക്രട്ടറിയും ശ്രീകണ്ഠപുരം ഏരിയാ കമ്മറ്റി മെമ്പര്‍മാരും അടക്കം വീട്ടിലെത്തി പിന്തിരിപ്പിക്കാന്‍ ശക്തമായ ശ്രമം നടത്തി. എന്നാല്‍ തീരുമാനത്തില്‍ എംസിആറിന്റെ കുടുംബം ഉറച്ചു നില്‍ക്കുകയാണ്. ബിജെപിയിലെത്തിയ കുടുംബാംഗങ്ങളുടെ മാധ്യമപ്രവര്‍ത്തകരുടെ മുന്നിലെത്തിച്ച് പാര്‍ട്ടി വിട്ടിട്ടില്ലെന്ന് പറയിപ്പിക്കാനും ശ്രമം നടത്തിയെങ്കിലും അതും ഫലിച്ചില്ല.

</TEXT>
</DOC>