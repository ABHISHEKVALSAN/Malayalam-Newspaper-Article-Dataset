<DOC>
<DOCNO>114040589600.utf8</DOCNO>
<TEXT>


           അക്തറിനും വഖാസിനുമൊപ്പം കൂടുതല്‍ ഭീകരര്‍ മൂന്നാറില്‍ തങ്ങി    

Saturday 5 April 2014 9:42 pm IST

തിരുവനന്തപുരം: ഇന്ത്യന്‍ മുജാഹിദ്ദീന്‍ ഭീകരരായ തെഹ്സിന്‍ അക്തറിനും സിയാഹുള്‍ റഹ്മാന്‍ എന്ന വഖാസ്‌ അഹമദിനുമൊപ്പം കൂടുതല്‍ ഭീകരര്‍ മൂന്നാറില്‍ തങ്ങിയിരുന്നതായി പോലീസിന്‌ വിവരം ലഭിച്ചു. ഇന്ത്യന്‍ മുജാഹിദ്ദീന്‍ പ്രവര്‍ത്തകരായ കൂടുതല്‍ തീവ്രവാദികള്‍ വഖാസിനും അക്തറിനുമൊപ്പം എത്തി കേരളത്തിലെ വിവിധ കേന്ദ്രങ്ങളിലുണ്ടെന്നാണ്‌ കേന്ദ്ര ഇന്റലിജന്‍സ്‌ വിഭാഗത്തിന്റെ നിഗമനം. ഇവര്‍ കേരളത്തില്‍ പ്രവര്‍ത്തിക്കുന്ന തീവ്രവാദി ഗ്രൂപ്പുകളുമായി ചേര്‍ന്നു പ്രവര്‍ത്തിക്കുകയാകാം.
ഇന്നലെ മൂന്നാറിലെത്തിച്ച്‌ തെളിവെടുപ്പു നടത്തിയ ഭീകരരില്‍ നിന്നാണ്‌ ദല്‍ഹി പോലീസിന്‌ ഇതുസംബന്ധിച്ച്‌ വിവരം ലഭിച്ചത്‌. രണ്ട്‌ പേരെയും ദല്‍ഹി പോലീസ്‌ മൂന്നാറിലെത്തിച്ചെങ്കിലും കേരളാ പോലീസിനെ അടുപ്പിക്കാതെയായിരുന്നു നീക്കങ്ങള്‍. കേരളത്തില്‍ സജീവമായി പ്രവര്‍ത്തിക്കുന്ന ചില ഭീകര സംഘങ്ങളുമായി അക്തറും വഖാസും ബന്ധപ്പെട്ടതായും ദല്‍ഹി പോലീസിന്‌ അറിവ്‌ കിട്ടിയിട്ടുണ്ട്‌. മൂന്നാറില്‍ നിന്ന്‌ കേരളത്തിലെ മറ്റ്‌ നഗരങ്ങളിലേക്ക്‌ രണ്ടു പേരും യാത്രചെയ്തിട്ടുണ്ട്‌. തിരുവനന്തപുരം, കൊച്ചി, കോഴിക്കോട്‌, കൊല്ലം നഗരങ്ങളില്‍ ഇവരെത്തി പലരുമായും കൂടിക്കാഴ്ച നടത്തിയെന്നാണ്‌ പോലീസിന്റെ അനുമാനം. ഇതു സംബന്ധിച്ച്‌ ദല്‍ഹി പോലീസും കേരളാ പോലീസും അന്വേഷണം നടത്തുന്നുണ്ട്‌. കേരളത്തില്‍ പ്രവര്‍ത്തിക്കുന്ന തീവ്രവാദസംഘടനകളുടെ മുതിര്‍ന്ന നേതാക്കള്‍ ഇവരെ പലതവണ മൂന്നാറില്‍ സന്ദര്‍ശിച്ചതായും പോലീസ്‌ കരുതുന്നു.
ചങ്ങലകളില്‍ ബന്ധിപ്പിച്ച്‌ മുഖം മറച്ചു കൊണ്ടുവന്ന ഭീകരരെ ആനച്ചാലിലെ ഹെലിപ്പാഡില്‍ നിന്നും കനത്ത സുരക്ഷയോടെയാണ്‌ ഹോം സ്റ്റേയില്‍ എത്തിച്ചത്‌. കോട്ടയം എസ്പിയുടെ നേതൃത്വത്തിലുള്ള കേരള പൊലീസിനു പുറമെ സിഐഎസ്‌എഫിന്റെ പ്രത്യേക പരിശീലനം നേടിയ യൂണിറ്റും ദല്‍ഹി പൊലീസിന്‌ സുരക്ഷ ഒരുക്കി. മണിക്കൂറുകള്‍ നീണ്ട തെളിവെടുപ്പിനിടയിലും കേരള പൊലീസിന്‌ ഭീകരരെ ചോദ്യം ചെയ്യുന്നതിനോ മൊഴിയെടുക്കുന്നതിനോ അവസരം നല്‍കിയില്ല. ദല്‍ഹി പോലീസ്‌ മാത്രമാണ്‌ ഇവരെ ചോദ്യം ചെയ്തത്‌. അക്തര്‍ മൂന്നാറില്‍ ജോലി ചെയ്തിരുന്ന ചായക്കടയും ദല്‍ഹി പൊലീസ്‌ കണ്ടെത്തി.
പട്ന സ്വദേശിയായ പട്ടേല്‍ എന്നാണ്‌ വഖാസ്‌ ഹോം സ്റ്റേയില്‍ പരിചയപ്പെടുത്തിയിരുന്നത്‌. ഇയാളുടെ തിരിച്ചറിയല്‍ രേഖയും ഹാജരാക്കിയിരുന്നതായി ഹോം സ്റ്റേ നടത്തിപ്പുകാരനായ മുനീഷ്‌ മൊഴി നല്‍കി. കഴിഞ്ഞ വര്‍ഷം സെപ്റ്റംബറിലായിരുന്നു ഇയാള്‍ ഇവിടെ എത്തിയത്‌. സെപ്റ്റംബര്‍ 16 മുതല്‍ മൂന്നു മാസം താമസിച്ചു. ഇതിനിടയിലാണ്‌ അക്തറും എത്തിയത്‌.
മൂന്നാറിലെ ചില ഹോട്ടലുകളില്‍ ജോലിക്കാരായിരുന്ന ഉത്തരേന്ത്യന്‍ സ്വദേശികളെ കുറിച്ചും ദല്‍ഹി പോലീസ്‌ അന്വേഷിക്കുന്നുണ്ട്‌. തീവ്രവാദികള്‍ പിടിയിലായ ശേഷം ഇവരില്‍ ചിലര്‍ സ്ഥലം വിട്ടു പോയിട്ടുണ്ട്‌. ഇവര്‍ക്ക്‌ തീവ്രവാദികളുമായി ബന്ധമുള്ളതായി പോലീസ്‌ സംശയിക്കുന്നു.
ആര്‍. പ്രദീപ്‌

</TEXT>
</DOC>