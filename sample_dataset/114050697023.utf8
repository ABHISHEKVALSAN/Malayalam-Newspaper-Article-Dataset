<DOC>
<DOCNO>114050697023.utf8</DOCNO>
<TEXT>


           രഞ്ജിതിന്‌ 'അര്‍ജുന' ലഭിക്കാന്‍ സാധ്യത കുറവ്‌    

Tuesday 6 May 2014 9:39 am IST

ന്യൂദല്‍ഹി: അവാര്‍ഡുകള്‍ ആരുടേയും മൗലികാവകാശമല്ലെന്ന്‌ സുപ്രീംകോടതി. മലയാളി ട്രിപ്പിള്‍ ജമ്പ്‌ താപം രഞ്ജിത്‌ മഹേശ്വരിക്ക്‌ അര്‍ജ്ജുന അവാര്‍ഡ്‌ നിഷേധിച്ചതിനെതിരെ സമര്‍പ്പിച്ച ഹര്‍ജിയിലാണ്‌ ചീഫ്‌ ജസ്റ്റിസ്‌ ആര്‍.എം ലോധ അദ്ധ്യക്ഷനായ ബെഞ്ചിന്റെ ഉത്തരവ്‌. 
അര്‍ജ്ജുന അവാര്‍ഡ്‌ നിര്‍ണ്ണയത്തില്‍ ഇടപെടാനാവില്ലെന്ന്‌ വ്യക്തമാക്കിയ സുപ്രീംകോടതി നിയമപരമായ പിഴവുകള്‍ മാത്രമേ പരിശോധിക്കൂവെന്ന്‌ വ്യക്തമാക്കി. അര്‍ഹതപ്പെട്ട പലര്‍ക്കും അവാര്‍ഡുകള്‍ നിഷേധിക്കപ്പെട്ടേക്കാം. അര്‍ജ്ജുന അവാര്‍ഡ്‌ നിര്‍ണ്ണയത്തില്‍ ഇടപെട്ടാല്‍ പത്മ പുരസ്ക്കാരങ്ങളിലും കോടതിക്ക്‌ ഇടപെടേണ്ട സ്ഥിതി സംജാതമാകും. ഭാരതരത്നയ്ക്കായി ആരെങ്കിലും വാശിപിടിച്ചാല്‍ കോടതിക്കെന്തു ചെയ്യാനാകും. ഏതു നിയമപ്രകാരമാണ്‌ ഇത്തരം കാര്യങ്ങളില്‍ കോടതി ഇടപെടേണ്ടത്‌. ഇത്തരം കാര്യങ്ങളിലേക്ക്‌ കോടതിയെ വെറുതെ വലിച്ചിഴയ്ക്കരുത്‌, ചീഫ്‌ ജസ്റ്റിസ്‌ പറഞ്ഞു. 
രഞ്ജിത്‌ മഹേശ്വരിക്ക്‌ അര്‍ജുന അവാര്‍ഡ്‌ നിഷേധിച്ചതിനെതിരെ നവകേരളം എന്ന സാംസ്കാരിക സംഘടന നല്‍കിയ ഹര്‍ജിയിലാണ്‌ സുപ്രധാനമായ കോടതി ഉത്തരവുണ്ടായിരിക്കുന്നത്‌. എന്നാല്‍ രഞ്ജിത്തിന്‌ അര്‍ജ്ജുന അവാര്‍ഡ്‌ നിഷേധിച്ചതിന്‌ കൃത്യമായ കാരണം വ്യക്തമാക്കാതെയുള്ള കേന്ദ്രസര്‍ക്കാര്‍ സത്യവാങ്മൂലം പരാതിക്കിടയാക്കി. രഞ്ജിത്തിനെ 2008ല്‍ ഉത്തേജകമരുന്ന്‌ പരിശോധനയ്ക്ക്‌ വിധേയമാക്കിയ നാഷണല്‍ ഡോപ്പിംഗ്‌ ടെസ്റ്റ്‌ ലാബിന്‌ അംഗീകാരമില്ലായിരുന്നു. ലാബ്‌ റിപ്പോര്‍ട്ടിന്റെ അടിസ്ഥാനത്തില്‍ മൂന്ന്‌ മാസത്തേക്ക്‌ താരത്തെ വിലക്കിയെങ്കിലും അംഗീകാരമില്ലാത്ത ലാബായതിനാല്‍ വിലക്കിനെ താരം ചോദ്യം ചെയ്തിരുന്നില്ല. അര്‍ജുന അവാര്‍ഡിനുള്ള അപേക്ഷയില്‍ രഞ്ജിത്‌ മഹേശ്വരി വിലക്കു ലഭിച്ച വിവരം മറച്ചുവച്ചതായും കേന്ദ്രസര്‍ക്കാര്‍ കോടതിയില്‍ സമര്‍പ്പിച്ച സത്യവാങ്മൂലത്തില്‍ പറയുന്നു. 
രഞ്ജിത്‌ മഹേശ്വരി ഉത്തേജക മരുന്ന്‌ ഉപയോഗിച്ചിട്ടില്ലെന്ന്‌ ലോക ഉത്തേജക വിരുദ്ധ ഏജന്‍സി വാഡയും 2010-12 കാലത്ത്‌ രഞ്ജിത്‌ ഉത്തേജകം ഉപയോഗിച്ചിട്ടില്ലെന്നു സ്പോര്‍ട്സ്‌ അഥോറിറ്റി ഓഫ്‌ ഇന്ത്യയും കോടതിയെ അറിയിച്ചിരുന്നു. ദേശീയ ഉത്തേജക വിരുദ്ധ ഏജന്‍സിയും ഇക്കാര്യം സ്ഥിരീകരിച്ചിട്ടുണ്ട്‌. 
    
</TEXT>
</DOC>