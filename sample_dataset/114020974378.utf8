<DOC>
<DOCNO>114020974378.utf8</DOCNO>
<TEXT>


           ജനനായകന്‍ ഇന്നെത്തുന്നു    

Sunday 9 February 2014 12:31 pm IST

കൊച്ചി:കേരളത്തില്‍ രണ്ടാം സാമൂഹ്യനവോത്ഥാനത്തിന്റെ സന്ദേശവുമായി ജനനായകന്‍ ഇന്നെത്തുന്നു. ഗുജറാത്ത്‌ മുഖ്യമന്ത്രിയും ബിജെപിയുടെ പ്രധാനമന്ത്രി സ്ഥാനാര്‍ത്ഥിയുമായ നരേന്ദ്ര മോദിയെ സ്വീകരിക്കാന്‍ കേരളം ഒരുങ്ങിക്കഴിഞ്ഞു. കെപിഎംഎസിന്റെ നേതൃത്വത്തില്‍ നടക്കുന്ന കായല്‍ സമ്മേളന ശതാബ്ദി സംഗമത്തിലും തിരുവനന്തപുരത്ത്‌ നടക്കുന്ന ബിജെപി മഹാസംഗമത്തിലും പങ്കെടുക്കാനാണ്‌ നരേന്ദ്രമോദി എത്തുന്നത്‌. ഉച്ചക്ക്‌ ഒന്നരക്ക്‌ കൊച്ചിയിലെത്തുന്ന അദ്ദേഹം ക്രൈസ്തവ സഭാ മേലധ്യക്ഷന്‍മാരുമായി കൂടിക്കാഴ്ച നടത്തും.

എസ്‌എന്‍ഡിപി യോഗം ജനറല്‍ സെക്രട്ടറി വെള്ളാപ്പള്ളി നടേശന്‍ ഉള്‍പ്പെടെയുള്ള സാമുദായിക-രാഷ്ട്രീയ നേതാക്കളുമായും മോദി ചര്‍ച്ച നടത്തും. എറണാകുളം ഗസ്റ്റ്‌ ഹൗസിലാണ്‌ ചര്‍ച്ച. തുടര്‍ന്ന്‌ മൂന്നരയോടെ മറൈന്‍ ഡ്രൈവില്‍ കായല്‍ സമ്മേളന ശതാബ്ദി സംഗമവേദിയിലെത്തും. നരേന്ദ്ര മോദിയാണ്‌ സംഗമം ഉദ്ഘാടനം ചെയ്യുന്നത്‌. വെള്ളാപ്പളളി നടേശന്‍ സംഗമത്തില്‍ മുഖ്യാതിഥിയാകും.

സംഘടിക്കാനുള്ള അവകാശം നിഷേധിക്കപ്പെട്ട പുലയ സമുദായം 1913 ല്‍ കൊച്ചിക്കായലില്‍ നടത്തിയ ഐതിഹാസികമായ കായല്‍ സമ്മേളനത്തിന്റെ ശതാബ്ദി സ്മരണയിലാണ്‌ സംഗമം സംഘടിപ്പിച്ചിട്ടുള്ളത്‌. പിന്നോക്ക ദളിത്‌ സമുദായത്തിന്റെ സാമൂഹ്യ പുരോഗതിയില്‍ കായല്‍ സമ്മേളനം വഹിച്ച പങ്ക്‌ വലുതാണ്‌.
ഇതേതുടര്‍ന്നാണ്‌ പഴയ കൊച്ചി രാജ്യത്ത്‌ പുലയ സമുദായത്തില്‍ പെട്ടവര്‍ക്ക്‌ സഞ്ചാരസ്വാതന്ത്ര്യം ഉള്‍പ്പെടെയുള്ള പല അവകാശങ്ങളും നേടിയെടുക്കാനായത്‌.
മഹാത്മാ അയ്യങ്കാളിയുടെ പ്രേരണയിലായിരുന്നു കായല്‍ സമ്മേളനം സംഘടിപ്പിക്കപ്പെട്ടത്‌. പുതിയ കാലത്തും പിന്നോക്ക സമുദായം നേരിടുന്ന അവഗണനകള്‍ക്കും ചൂഷണങ്ങള്‍ക്കുമെതിരായ ഉണര്‍ത്തുപാട്ടായിരിക്കും ശതാബ്ദി സംഗമം. അഞ്ചു ലക്ഷം പേര്‍ സംഗമത്തിനെത്തുമെന്നാണ്‌ സംഘാടകര്‍ കരുതുന്നത്‌. മോദിയുടെ സന്ദര്‍ശനം കണക്കിലെടുത്ത്‌ കനത്ത സുരക്ഷയാണ്‌ സമ്മേളന വേദിയിലും നഗരത്തിലും ഏര്‍പ്പെടുത്തിയിട്ടുള്ളത്‌. സംഗമം ഉദ്ഘാടനത്തിനു ശേഷം അഞ്ചരയോടെ മോദി തിരുവനന്തപുരത്തേക്ക്‌ തിരിക്കും.
    
</TEXT>
</DOC>