<DOC>
<DOCNO>114042694877.utf8</DOCNO>
<TEXT>


           പത്മനാഭസ്വാമി ക്ഷേത്ര ഭരണ സമിതിയില്‍ രാജപ്രതിനിധി വേണം: ഹിന്ദു ഐക്യവേദി    

Saturday 26 April 2014 10:13 pm IST

തൃശൂര്‍: ശ്രീപത്മനാഭസ്വാമി ക്ഷേത്രത്തെ വിവാദങ്ങളില്‍ നിന്നൊഴിവാക്കി രാജപ്രതിനിധിയെ ഉള്‍പ്പെടുത്തിക്കൊണ്ടുള്ള ഭരണസമിതി രൂപീകരിക്കണമെന്ന്‌ തൃശൂരില്‍ നടന്ന ഹിന്ദുഐക്യവേദി സംസ്ഥാന നേതൃസമ്മേളനം പ്രമേയത്തിലൂടെ സര്‍ക്കാരിനോടാവശ്യപ്പെട്ടു. ക്ഷേത്രം സര്‍ക്കാര്‍ ഏറ്റെടുക്കാനുള്ള നീക്കം നേരിടും. സംസ്ഥാന സര്‍ക്കാരിന്‌ സമര്‍പ്പിച്ചിട്ടുള്ള ഹിന്ദു അവകാശ പത്രികയിലെ ആവശ്യങ്ങള്‍ നടപ്പിലാക്കണമെന്നും യോഗം ആവശ്യപ്പെട്ടു. 
രംഗനാഥമിശ്രകമ്മീഷന്‍ റിപ്പോര്‍ട്ട്‌ തള്ളണം. അന്യാധീനപ്പെടുന്ന ആദിവാസി ഭൂമിയും ആദിവാസി സ്വയംഭരണവും സംരക്ഷിക്കണം. അമൃതാനന്ദമയി ദേവിക്കെതിരെയും ആശ്രമത്തിനെതിരെയും നടത്തുന്ന നീക്കങ്ങള്‍ അവസാനിപ്പിക്കണം- യോഗം ആവശ്യപ്പെട്ടു. 
ദേവസ്വം ബോര്‍ഡുകളില്‍ സ്ത്രീപ്രാതിനിധ്യം ഉറപ്പാക്കണം. ഗാഡ്ഗില്‍ കമ്മിറ്റി റിപ്പോര്‍ട്ട്‌ നടപ്പിലാക്കണം. സ്ത്രീകള്‍ക്കെതിരെയുള്ള അതിക്രമങ്ങള്‍ തടയുന്നതിന്‌ നിയമം കര്‍ശനമാക്കണമെന്നും സമ്പൂര്‍ണ്ണ മദ്യനിരോധനം നടപ്പാക്കണമെന്നും സമ്മേളനം അംഗീകരിച്ച പ്രമേയങ്ങളിലൂടെ ആവശ്യപ്പെട്ടു.
സ്വന്തം ലേഖകന്‍

</TEXT>
</DOC>