<DOC>
<DOCNO>114050897964.utf8</DOCNO>
<TEXT>


           ഇ.എസ്‌.എ. വില്ലേജുകളുടെ കഡസ്ട്രല്‍ മാപ്പുകള്‍ വെബ്സൈറ്റില്‍ പ്രസിദ്ധീകരിച്ചു    

Thursday 8 May 2014 10:52 pm IST

        കൊച്ചി: കേരളത്തിലെ 123 ഇ.എസ്‌.എ. വില്ലേജുകളുടെ അതിര്‍ത്തി നിശ്ചയിക്കുന്നതുമായി ബന്ധപ്പെട്ട്‌ ഓരോ വില്ലേജുകളുടെയും കഡസ്ട്രല്‍ മാപ്പുകള്‍ സര്‍വ്വേ ഡിപ്പാര്‍ട്ടുമെന്റിന്റെയും സ്റ്റേറ്റ്‌ റിമോട്ട്‌ സെന്‍സിങ്ങ്‌ ആന്റ്‌ എന്‍വയോണ്‍മെന്റ്‌ സെന്ററിന്റെയും സഹകരണത്തോടെ സംസ്ഥാന ജൈവവൈവിധ്യ ബോര്‍ഡ്‌ അതാത്‌ പഞ്ചായത്തുകള്‍ക്ക്‌ ലഭ്യമാക്കിയിരുന്നു. നിര്‍ദ്ദേശാനുസരണം പഞ്ചായത്തുതല സമിതി കഡസ്ട്രല്‍ മാപ്പുകളില്‍ വനമേഖല, ജനവാസ മേഖല തുടങ്ങിയവ മാര്‍ക്ക്‌ ചെയ്ത്‌ തിരികെ എത്തിക്കുകയും ചെയ്തു. ഈ മാപ്പുകളിന്മേലുള്ള അവസാനഘട്ട സൂക്ഷ്മ പരിശോധന മെയ്‌ 7-ാ‍ം തീയതിയോടുകൂടി അവസാനിച്ചു. 
കണ്ണൂര്‍ ജില്ലയിലെ ചെറുവഞ്ചേരി താലൂക്കിന്റെ കഡസ്ട്രല്‍ മാപ്പ്‌ ഭാഗീകമായി മാത്രമേ പൂര്‍ത്തിയാക്കി ലഭിച്ചിട്ടുള്ളു. ഇടുക്കി ജില്ലയിലെ മ്ലാപ്പാറ, പാലക്കാട്‌ ജില്ലയിലെ പുതുശ്ശേരി ഈസ്റ്റ്‌, വയനാട്‌ ജില്ലയിലെ തിരുനെല്ലി, തൃശിലേരി, കൊട്ടപ്പാടി, വെള്ളരിമല എന്നീ വില്ലേജുകളിലെ സൂക്ഷ്മ പരിശോധന പൂര്‍ത്തിയാക്കിയിട്ടില്ല. പ്രസ്തുത വില്ലേജുമാപ്പുകള്‍ സൂക്ഷ്മ പരിശോധനയ്ക്ക്‌ എത്തിച്ചിരുന്നെങ്കിലും ഭൂപടം വ്യക്തമായി മാര്‍ക്ക്‌ ചെയ്യാത്തതു കാരണം രണ്ട്‌ ദിവസത്തിനുള്ള തിരികെ എത്തിക്കാന്‍ നിര്‍ദ്ദേശിച്ചുകൊണ്ട്‌ പഞ്ചായത്ത്തല സമിതിയെ വീണ്ടും ഏല്‍പ്പിച്ചിരിക്കുകയാണ്‌. 
സൂക്ഷ്മ പരിശോധന പൂര്‍ത്തിയാക്കിയ കഡസ്ട്രല്‍ മാപ്പുകള്‍ 8-ാ‍ം തീയതി മുതല്‍ കെ.എസ്‌.ആര്‍.ഇ.സി.യുടെ സാങ്കേതിക സഹായത്തോടെ ജൈവവൈവിധ്യ ബോര്‍ഡിന്റെ വെബ്സൈറ്റില്‍ ലഭ്യമാക്കിത്തുടങ്ങി. 
അപ്ലോഡ്‌ ചെയ്യുന്നമുറയ്ക്ക്‌ കഡസ്ട്രല്‍ മാപ്പുകളിന്മേലുള്ള പരാതി രണ്ട്‌ ദിവസത്തിനകം ബന്ധപ്പെട്ട ജില്ലാ കളക്ടര്‍ക്ക്‌ സമര്‍പ്പിക്കേണ്ടതാണ്‌. പരാതി പരിഹരിക്കുന്നതിനായി അതാതു ജില്ലാ കളക്ടര്‍മാര്‍ ലഭിക്കുന്ന പരാതികള്‍ എത്രയും വേഗം പരിസ്ഥിതി വകുപ്പിന്‌ കൈമാറേണ്ടതാണ്‌. 
    
</TEXT>
</DOC>