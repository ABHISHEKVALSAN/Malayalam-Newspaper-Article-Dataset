<DOC>
<DOCNO>114021074578.utf8</DOCNO>
<TEXT>


           കേരളത്തില്‍ മൂന്നാം ബദലിന്‌ മോദിയുടെ ആഹ്വാനം    

Monday 10 February 2014 10:34 am IST

തിരുവനന്തപുരം: മൂന്നാം ബദല്‍ വേണ്ടത്‌ കേരളത്തിലാണെന്ന്‌ നരേന്ദ്രമോദി. കേരളത്തിലെ ഇന്നത്തെ പ്രശ്നങ്ങള്‍ക്കു കാരണം ഇവിടെ ഇതുവരെ ഭരിച്ച ഇടതു-വലതു മുന്നണികളാണെന്നും ഇവിടത്തെ തൊഴിലില്ലായ്മക്കും വിസന തടസങ്ങള്‍ക്കും കാരണം ഈ മുന്നണികളുടെ നയമില്ലായ്മകളാണെന്നും മോദി പറഞ്ഞു. ശംഖുമുഖം കടപ്പുറത്ത്‌ നടന്ന ബിജെപിയുടെ മഹാസമ്മേളനത്തില്‍ സംസാരിക്കുകയായിരുന്നു അദ്ദേഹം.
ടി.പി.ചന്ദ്രശേഖരന്റെ ഭാര്യ കെ.കെ. രമയ്ക്ക്‌ നിരാഹാരമിരിക്കേണ്ടി വന്നത്‌ യുഡിഎഫിന്റെയും എല്‍ഡിഎഫിന്റെയും ഒത്തുകളിയുടെ ഭാഗമായിട്ടാണെന്നു വിശദീകരിച്ച മോദി കെ.ടി ജയകൃഷ്ണന്‍ വധക്കേസും മാറാട്‌ കൂട്ടക്കൊലക്കേസും തെളിയാത്തതും ഇവരുടെ ഒത്തുകളിയുടെ തെളിവാണെന്നു പറഞ്ഞു. കേരളത്തിലെ ഇടതു വലതു മുന്നണികള്‍ പരസ്പരം നിഴല്‍യുദ്ധമാണ്‌ നടത്തുന്നത്‌. എല്ലാ അമ്മമാരും രമയ്ക്കൊപ്പം ഉറച്ചു നില്‍ക്കുമെന്നും മോദി പറഞ്ഞു.
ദൈവത്തിന്റെ സ്വന്തം നാടാണ്‌ കേരളം. എന്നാല്‍, ഈ നാട്‌ വിട്ട്‌, തങ്ങളുടെ പ്രായമായ രക്ഷിതാക്കളെ വിട്ട്‌ ലക്ഷക്കണക്കിന്‌ യുവാക്കള്‍ മറ്റു നാടുകളിലേയ്ക്ക്‌ പോവുകയാണ്‌. ഈയൊരു അവസ്ഥയ്ക്ക്‌ കാരണം ബിജെപിയില്ല ഇടതു വലതു മുന്നണികളാണ്‌. 
ഇവിടുത്തെ തൊഴിലില്ലായ്മയ്ക്ക്‌ കാരണവും ഇവരാണ്‌. സേവന മേഖലയിലൊ തൊഴില്‍ മേഖലയിലെ പുറംകരാറിന്റെ കാര്യത്തിലോ വ്യക്തമായ ഒരു നയം ഇന്നു കേന്ദ്ര സര്‍ക്കാരിനോ സംസ്ഥാന സര്‍ക്കാരിനോ ഇല്ല. ഗുജറാത്തിനും കേരളത്തിനും ഒരേ സമയത്താണ്‌ എല്‍എന്‍ജി ടെര്‍മിനല്‍ അനുവദിച്ചത്‌. എന്നാല്‍ ഗുജറാത്തില്‍ അത്‌ 2004ല്‍ യാഥാര്‍ഥ്യമായപ്പോള്‍ 2014 ആയിട്ടും കേരളത്തില്‍ അത്‌ പൂര്‍ണമായില്ല. നരേന്ദ്രമോദി പറഞ്ഞു.
    
</TEXT>
</DOC>