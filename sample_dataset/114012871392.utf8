<DOC>
<DOCNO>114012871392.utf8</DOCNO>
<TEXT>


           ആരോഗ്യവകുപ്പ് അഴിമതിയുടെ കൂത്തരങ്ങ്; പ്രതിപക്ഷം ഇറങ്ങിപ്പോയി    

Tuesday 28 January 2014 4:13 pm IST

തിരുവനന്തപുരം: ആരോഗ്യവകുപ്പ് അഴിമതിയുടെ കൂത്തരങ്ങായി മാറിയെന്ന് പ്രതിപക്ഷ നേതാവ് വി.എസ് അച്യുതാനന്ദന്‍. മെഡിക്കല്‍ സര്‍വീസ് കോര്‍പ്പറേഷനിലെ പ്രശ്നങ്ങളെക്കുറിച്ചുള്ള അടിയന്തിര പ്രമേയത്തിന് അനുമതി നിഷേധിച്ചതില്‍ പ്രതിഷേധിച്ച് പ്രതിപക്ഷം നിയമസഭയില്‍ നിന്നും ഇറങ്ങിപ്പോയി. 

മരുന്നുമായി യാതൊരു ബന്ധവുമില്ലാത്ത സംഘത്തെ ഉപയോഗിച്ചാണ് മരുന്ന് വാങ്ങുന്നതില്‍ ആരോഗ്യവകുപ്പ് അഴിമതി നടത്തുന്നതെന്ന് അടിയന്തിരപ്രമേയത്തിന് അവതരണാനുമതി തേടിയ വി.എസ് സുനില്‍കുമാര്‍ എം.എല്‍.എ ആരോപിച്ചു. 21 കോടിയുടെ മരുന്നുകള്‍ കാണാതായ സംഭവത്തില്‍ സര്‍ക്കാര്‍ നടപടി എടുക്കുന്നില്ല. കോര്‍പ്പറേഷനെ തകര്‍ക്കാനുള്ള ശ്രമം സര്‍ക്കാര്‍ സ്പോണ്‍സര്‍ഷിപ്പിലാണെന്നും അദ്ദേഹം പറഞ്ഞു. 

എന്നാല്‍ ആശുപത്രികള്‍ ഇന്റന്റ് നല്‍കുന്നതിനുള്ള കാലതാമസം മാത്രമാണ് മരുന്ന് വിതരണത്തിനുള്ളതെന്ന് ആരോഗ്യമന്ത്രി വി.എസ് ശിവകുമാര്‍ വ്യക്തമാക്കി. ഈ വര്‍ഷം മുതല്‍ ഇ-ടെന്റര്‍ ആരംഭിച്ചിട്ടുണ്ടെന്നും ചെറിയ പിഴവുകള്‍ തിരുത്തുമെന്നും മന്ത്രി നിയമസഭയെ അറിയിച്ചു. തുടര്‍ന്ന് സ്പീക്കര്‍ അടിയന്തിര പ്രമേയത്തിന് അവതരണാനുമതി നിഷേധിച്ചു. എന്നാല്‍ മരുന്ന് വിഴുങ്ങുന്ന സോഫ്റ്റ്‌വെയറും ഉദ്യോഗസ്ഥരുമാണ് മെഡിക്കല്‍ കോര്‍പ്പറേഷനിലുള്ളതെന്ന് പ്രതിപക്ഷ നേതാവ് പറഞ്ഞു. 

    
</TEXT>
</DOC>