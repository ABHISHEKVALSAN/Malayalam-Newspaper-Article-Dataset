<DOC>
<DOCNO>114051299080.utf8</DOCNO>
<TEXT>


           ജന്മഭൂമിക്കെതിരെ യൂത്ത്‌ കോണ്‍ഗ്രസ്‌ നേതാവിന്റെ വക്കീല്‍ നോട്ടീസ്‌    

Monday 12 May 2014 10:18 pm IST

        കോഴിക്കോട്‌: മാറാട്‌ കൂട്ടക്കൊല സംബന്ധിച്ച്‌ ക്രൈം ബ്രാഞ്ച്‌ പ്രത്യേക അന്വേഷണ സംഘം മേധാവിയായിരുന്ന റിട്ട. എസ്‌.പി സി.എം. പ്രദീപ്‌ കുമാറിന്റെ വെളിപ്പെടുത്തലുകള്‍ പ്രസിദ്ധീകരിച്ച ജന്മഭൂമിക്കെതിരെ യൂത്ത്‌ കോണ്‍ഗ്രസ്‌ നേതാവ്‌ ആദം മുല്‍സി നിയമ നടപടിയുമായി രംഗത്ത്‌. സി.എം. പ്രദീപ്കുമാറിനെയും കേസില്‍ പ്രതി ചേര്‍ത്തിട്ടുണ്ട്‌. 50 ലക്ഷം രൂപ നഷ്ടപരിഹാരം ആവശ്യപ്പെട്ടുകൊണ്ടാണ്‌ വക്കീല്‍ നോട്ടീസ്‌ അയച്ചിരിക്കുന്നത്‌. 
ജന്മഭൂമി മാനേജിംഗ്‌ ഡയറക്ടര്‍ എം. രാധാകൃഷ്ണന്‍, എഡിറ്റര്‍ ലീലാ മേനോന്‍, മാനേജിംഗ്‌ എഡിറ്റര്‍ പി. ബാലകൃഷ്ണന്‍, വിവിധ എഡിഷനുകളുടെ പ്രസാധകരായ എസ്‌. രംഗനാഥന്‍, പ്രൊഫ. പി.സി. കൃഷ്ണവര്‍മ്മരാജ, പി. ശിവദാസന്‍, വി. ശശിധരന്‍, വി. സദാശിവന്‍ നായര്‍, സീനിയര്‍ റിപ്പോര്‍ട്ടര്‍ എം. ബാലകൃഷ്ണന്‍ എന്നിവര്‍ക്കെതിരെയാണ്‌ വക്കീല്‍ നോട്ടീസ്‌ അയച്ചിരിക്കുന്നത്‌. ബിജെപിയുടെയും ഹിന്ദു ഐക്യവേദിയുടെയും ഉന്നതരായ ചില ജില്ലാ സംസ്ഥാന നേതാക്കളുടെ പങ്കും അന്വേഷിച്ചുകൊണ്ടിരിക്കുകയാണെന്നും ആവശ്യമെങ്കില്‍ അവരെയും പ്രതിയാക്കുമെന്നും നോട്ടീസില്‍ സൂചിപ്പിക്കുന്നുണ്ട്‌. 
കടുത്ത ശത്രുതമൂലം ജനമധ്യത്തില്‍ താറടിക്കാനും രാഷ്ട്രീയ ഭാവി ഇല്ലാതാക്കാനുമുള്ള ശ്രമ ഫലമായാണ്‌ ഇത്തരം പ്രചാരണങ്ങളെന്നും ഇത്തരം വാര്‍ത്തകള്‍ ആദം മുല്‍സിയെ അപകീര്‍ത്തിപ്പെടുത്താനുമാണെന്നും നോട്ടീസില്‍ പറയുന്നുണ്ട്‌.
    
</TEXT>
</DOC>