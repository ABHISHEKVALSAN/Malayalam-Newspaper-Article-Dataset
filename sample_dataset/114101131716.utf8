<DOC>
<DOCNO>114101131716.utf8</DOCNO>
<TEXT>


           പോത്തന്‍കോട്ട് ബിജെപിക്കെതിരേ സിപിഎം-പോലീസ് ആക്രമണം    

Saturday 11 October 2014 8:15 am IST

        പോത്തന്‍കോട് : പോത്തന്‍കോടും പരിസര പ്രദേശങ്ങളിലും സിപിഎം- ഡിവൈഎഫ്‌ഐ ഗുണ്ടാ ആക്രമണം തുടരുന്നു. മൂന്നു മാസമായി നടത്തുന്ന ഗുണ്ടാ ആക്രമണത്തില്‍ പ്രതിഷേധിച്ച് ബിജെപി നടത്തിയ ഹര്‍ത്താല്‍ പൂര്‍ണ്ണമായിരുന്നു. കടകമ്പോളങ്ങള്‍ അടഞ്ഞു കിടന്നു.

കഴിഞ്ഞ ദിവസം പ്ലാമൂടിനുസമീപമുള്ള നിരവധി വീടുകളും വാഹനങ്ങളും അടിച്ചതകര്‍ക്കുകയും ബിജെപി- ആര്‍എസ്എസ് പ്രവര്‍ത്തകര്‍ സ്ഥാപിച്ച കൊടിമരങ്ങള്‍ നശിപ്പിക്കുകയും ഹിന്ദു ഐക്യവേദിയുടെ ഓഫീസ് തകര്‍ക്കുകയും കൊള്ളയടിക്കുകയും ചെയ്തിരുന്നു. ഇന്നലെ രാവിലെ എട്ടു മണിയോടു കൂടി ആയിരത്തോളം ബിജെപി - ആര്‍എസ്എസ് പ്രവര്‍ത്തകര്‍ നടത്തിയ പ്രകടനത്തില്‍ നാട്ടുകാര്‍ ഒന്നടങ്കം അണിചേര്‍ന്നു. ഇതില്‍ വിറളി പൂണ്ട സിപിഎം പ്രവര്‍ത്തകര്‍ ശാന്തിപുരത്ത് വീട്ടില്‍ നില്‍ക്കുകയായിരുന്ന കണ്ണന്‍ എന്നു വിളിക്കുന്ന അഭിലാഷി(22) നെ വെട്ടി പരിക്കേല്‍പ്പിച്ചു.

ശാന്തിപുരത്ത് വ്യാപകമായ അക്രമം നടത്തി.സംഭവമറിഞ്ഞ് എത്തിയ ബിജെപി പ്രവര്‍ത്തകരെ ഒരു കാരണവും ഇല്ലാതെ ഡിവൈഎസ്പി പ്രതാപന്‍ നായരുടെ നേതൃത്വത്തിലുള്ള പോലീസ് സംഘം മര്‍ദ്ദിച്ച് വാഹനത്തില്‍ കയറ്റി. ബിജെപി ജില്ലാ ജനറല്‍ സെക്രട്ടറി ചെമ്പഴന്തി ഉദയനും കഴക്കൂട്ടം മണ്ഡലം പ്രസിഡന്റ് പാങ്ങപ്പാറ രാജീവും ഇതിനെ ചോദ്യം ചെയ്തു. ഇവരെ അറസ്റ്റ് ചെയ്ത് ജീപ്പില്‍ കയറ്റി മംഗലാപുരം സ്റ്റേഷനിലേക്ക് കൊണ്ടുപോയി.

രണ്ട് ദിവസമായി സിപിഎം നടത്തി വരുന്ന ആക്രമണത്തില്‍ ഒരു പ്രതിയെപ്പോലും ഇതുവരെയും പോലീസ് പിടികൂടിയിട്ടില്ല. അതേ സമയം വീടുകളില്‍ നിന്ന് ബിജെപി പ്രവര്‍ത്തകരെ അറസ്റ്റ് ചെയ്യുകയും മര്‍ദ്ദിക്കുകയുമായിരുന്നു. പോലീസ് മര്‍ദ്ദനത്തില്‍ പരിക്കേറ്റ അഭിലാഷി(22) നെ മെഡിക്കല്‍ കോളേജ് ആശുപത്രിയില്‍ പ്രവേശിപ്പിച്ചു. ദേഹമാസകലം ക്രൂരമര്‍ദ്ദനമേറ്റ അഭിലാഷ് ശാരീരികമായി വളരെ അവശ നിലയിലാണ്. ബിജെപി ചേങ്കോട്ടുകോണം ഏര്യാ പ്രസിഡന്റ് കര്‍ണ്ണന്‍ എന്നു വിളിക്കുന്ന പ്രദീപ് (38), ആര്‍എസ്എസ് കഴക്കൂട്ടം നഗര്‍ ശാരീരിക പ്രമുഖ് വിനയന്‍ (33), ബിജെപി പ്രവര്‍ത്തകനായ ശരത് (26), ആര്‍എസ്എസ് ചേങ്കോട്ടുകോണം മണ്ഡലം കാര്യവാഹക് ബൈജു (25), ശ്യാം (24) എന്നിവരെയാണ് അറസ്റ്റ് ചെയ്ത് കഴക്കൂട്ടം സ്റ്റേഷനില്‍ കൊണ്ടുവന്നത്. നേരത്തെ നാലു പ്രവര്‍ത്തകരെ പോത്തന്‍കോട് പോലീസ് പിടികൂടിയിരുന്നു.

പോലീസ് മര്‍ദ്ദനത്തില്‍ പ്രതിഷേധിച്ച് ബിജെപി കഴക്കൂട്ടം പോലീസ് സ്റ്റേഷനും തുടര്‍ന്ന് ദേശീയ പാതയും ഉപരോധിച്ചു. അതോടെ പോലീസ് മര്‍ദ്ദനത്തില്‍ ഗുരുതരമായി പരിക്കേറ്റ അഭിലാഷിനെ മെഡിക്കല്‍ കോളേജ് ആശുപത്രിയില്‍ പ്രവേശിപ്പിക്കാന്‍ പോലീസ് തയ്യാറായി.

തുടര്‍ന്ന് മംഗലാപുരം സ്റ്റേഷനിലേക്ക് പ്രവര്‍ത്തകര്‍ എത്തി. മംഗലാപുരം സ്റ്റേഷനില്‍ ഉണ്ടായിരുന്ന ബിജെപി നേതാക്കളായ ചെമ്പഴന്തി ഉദയനെയും പാങ്ങപ്പാറ രാജീവിനേയും വിട്ടയയ്ക്കണമെന്ന് ആവശ്യപ്പെട്ട് അഞ്ഞൂറോളം വരുന്ന പ്രവര്‍ത്തകര്‍ സംസ്ഥാന ജില്ലാ ഭാരവാഹികളുടെ നേതൃത്വത്തില്‍ സ്റ്റേഷന്‍ ഉപരോധിച്ചു. ഉപരോധ സമരം  സംസ്ഥാന ജനറല്‍ സെക്രട്ടറി സി. ശിവന്‍കുട്ടി ഉദ്ഘാടനം ചെയ്തു. വൈകുന്നേരം നാലര മണിയോടെ അറസ്റ്റിലായ മുഴുവന്‍ നേതാക്കളെയും പോലീസ് വിട്ടയച്ചു.
    
</TEXT>
</DOC>