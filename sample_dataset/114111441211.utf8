<DOC>
<DOCNO>114111441211.utf8</DOCNO>
<TEXT>


           പ്ലസ് ടു: എല്ലാ വിദ്യാര്‍ത്ഥികള്‍ക്കും പരീക്ഷ എഴുതാന്‍ അവസരം നല്‍കണം    

Friday 14 November 2014 3:31 pm IST

        ന്യൂദല്‍ഹി: സംസ്ഥാനത്തെ പ്ലസ് ടു കോഴ്‌സുകളിലേയ്ക്ക് പ്രവേശനം ലഭിച്ച എല്ലാ വിദ്യാര്‍ത്ഥികള്‍ക്കും പരീക്ഷ എഴുതാന്‍ അവസരം നല്‍കണമെന്ന് സുപ്രീംകോടതി ഉത്തരവിട്ടു. പ്ലസ് ടുവുമായി ബന്ധമുള്ള എല്ലാ കേസുകളും നാലു മാസത്തിനകം ഹൈക്കോടതി തീര്‍പ്പാക്കണമെന്നും സുപ്രീംകോടതി നിര്‍ദേശിച്ചു.

ഈ വര്‍ഷം പുതിയതായി പ്രവേശനം നടത്തിയ എല്ലാ സ്‌കൂളുകള്‍ക്കും അധ്യായനം തുടരാമെന്നും സുപ്രീം കോടതി നിര്‍ദേശിച്ചു. കേസില്‍ ഹൈക്കോടതി വിധി ചോദ്യം ചെയ്ത് ഒമ്പത് മനേജ്‌മെന്റുകള്‍ നല്കിയ ഹര്‍ജിയില്‍ ജസ്റ്റിസ് ദീപക് മിശ്ര അധ്യക്ഷനായ ഡിവിഷന്‍ ബെഞ്ചാണ് വിധി പറഞ്ഞത്.

നിലവില്‍ പ്രവേശനം ലഭിച്ച കുട്ടികള്‍ക്ക് ഒരു അധ്യയന വര്‍ഷം നഷ്ടമാകരുത്. അധ്യാപകരുടെ ചെലവ് സര്‍ക്കാര്‍ തന്നെ വഹിക്കണമെന്നും സുപ്രീംകോടതി പറഞ്ഞു. പുതിയ പ്ലസ് ടു കോഴ്സുകള്‍ അനുവദിച്ച ശേഷം ഹൈക്കോടതി നിര്‍ദ്ദേശത്തെ തുടര്‍ന്ന് ബാച്ചുകള്‍ റദ്ദാക്കിയിരുന്നു. ഇതിനെതിരെയാണ് മാനേജ്മെന്റുകള്‍ സുപ്രീംകോടതിയെ സമീപിച്ചത്.

ചട്ടങ്ങള്‍ മറികടന്ന് പ്ലസ് ടു കോഴ്സ് അനുവദിച്ചതിനെ തുടര്‍ന്നാണ് ഹൈക്കോടതി അധിക ബാച്ചുകള്‍ റദ്ദാക്കിയത്.
    
</TEXT>
</DOC>