<DOC>
<DOCNO>114031984413.utf8</DOCNO>
<TEXT>


           രാഷ്ട്രീയ നേതാവിനെ തട്ടികൊണ്ട് പോകാന്‍  ഇന്ത്യന്‍ മുജാഹിദ്ദീന്‍ പദ്ധതിയിടുന്നു    

Wednesday 19 March 2014 12:30 pm IST

ന്യൂദല്‍ഹി: രാജ്യ തലസ്ഥാനത്തെ ഒരു രാഷ്ട്രീയ നേതാവിനെ തട്ടികൊണ്ട് പോകാന്‍  ഇന്ത്യന്‍ മുജാഹിദ്ദീന്‍ പദ്ധതിയിടുന്നതായി സൂചന. കൊടും ഭീകരനും ഇന്ത്യന്‍ മുജീഹിദ്ദീന്‍ ഭീകര സംഘടന രൂപീകരിച്ചതില്‍ പ്രധാനിയുമായ യാസിന്‍ ഭട്ട്ക്കലിനെയും കൂട്ടാളിയേയും  വിട്ടുകിട്ടുന്നതിനായിട്ടാണ് ഇന്ത്യന്‍ മുജാഹിദ്ദീന്റെ ഈ നീക്കമെന്നാണ് അറിയുന്നത്.

രാജ്യത്ത് തെരഞ്ഞെടുപ്പു ചൂട് അടുക്കുമ്പോള്‍ സുരക്ഷ ശക്തമാണെങ്കില്‍ പോലും രാജ്യതലസ്ഥാനത്ത് സുരക്ഷയുടെ പിന്തുണയില്ലാതെ നിരവധി രാഷ്ട്രീയക്കാരാണ് പ്രചരണം നടത്തുന്നത്.

നിലവില്‍ ഭട്ട്ക്കലും കൂട്ടാളി അസദുള്ളാഹ് അക്തറും മഹാരാഷ്ട്രാ പോലീസിന്റെ കസ്റ്റഡിയിലാണ്. രാജ്യത്തെ വിവിധ ഭാഗങ്ങളില്‍ നടത്തിയ ഭീകരാക്രമണത്തില്‍ പ്രധാന പങ്ക് വഹിക്കുകയും ഗൂഢാലോചയ്ക്ക് നേതൃത്വം നല്‍കുകയും ചെയ്തതിന് ഭട്ട്കല്‍, അക്തര്‍, മന്‍സാര്‍ ഇമാം, യു അഹമ്മദ് എന്നിവര്‍ക്കെതിരെ കഴിഞ്ഞ മാസമാണ് എന്‍ഐഎ കുറ്റപത്രം സമര്‍പ്പിച്ചത്.

2013 ഓഗസ്റ്റില്‍ ഇന്ത്യ-നേപ്പാള്‍ അതിര്‍ത്തിയില്‍ നിന്നാണ് ഭട്ട്ക്കലിനെയും കൂട്ടാളി അക്തറിനെയും അറസ്റ്റ് ചെയ്തത്. രാജ്യത്ത് നടന്ന ബോംബ് സ്‌ഫോടനങ്ങളിലുള്‍പ്പെട്ടതുമായി ബന്ധപ്പെട്ട് ദല്‍ഹി പോലീസിന്റെ പിടികിട്ടാ പുള്ളികളുടെ പട്ടികയില്‍ 15-ാം   സ്ഥാനത്താണ് ഭട്ട്ക്കല്‍.

2008ല്‍ ദല്‍ഹിയിലെ കൊണാട്ട്, ഗഫാര്‍, ഗ്രെയ്റ്റര്‍ കൈലാശ് എന്നിവിടങ്ങളില്‍ നടന്ന സ്‌ഫോടന പരമ്പരകളിലെ മുഖ്യ പ്രതി കൂടിയാണ് ഭട്ട്ക്കല്‍. ഈ സ്‌ഫോടന പരമ്പരകളിലായി 26 ജീവനുകള്‍ പൊലിയുകയും 133 പേര്‍ക്ക് പരിക്കേല്‍ക്കുകയും ചെയ്തിരുന്നു.
    
</TEXT>
</DOC>