<DOC>
<DOCNO>114051599849.utf8</DOCNO>
<TEXT>


           ബിജെപി പാര്‍ലമെന്ററി ബോര്‍ഡ്‌ നാളെ    

Thursday 15 May 2014 10:08 pm IST

        ന്യൂദല്‍ഹി: ബിജെപിയുടെ പാര്‍ലമെന്ററി പാര്‍ട്ടിയോഗം നാളെ ബിജെപി ആസ്ഥാനത്ത്‌ നടക്കും. പൊതുതെരഞ്ഞെടുപ്പ്‌ ഫലം പുറത്തുവന്നതിനു ശേഷം നടക്കുന്ന യോഗം ഭാവികാര്യങ്ങളില്‍ അന്തിമ നിലപാട്‌ സ്വീകരിക്കും. ബിജെപിയുടെ പ്രധാനമന്ത്രി സ്ഥാനാര്‍ത്ഥി നരേന്ദ്രമോദിയോട്‌ ശനിയാഴ്ച യോഗത്തില്‍ പങ്കെടുക്കുന്നതിനായി ദല്‍ഹിയിലേക്കെത്തണമെന്ന്‌ അഭ്യര്‍ത്ഥിച്ചതായി ദേശീയ അദ്ധ്യക്ഷന്‍ രാജ്നാഥ്‌ സിങ്‌ അറിയിച്ചു. നരേന്ദ്രമോദി ഇന്ന്‌ ഗുജറാത്തില്‍ ആണുള്ളത്‌. ഫലപ്രഖ്യാപനത്തിന്‌ ശേഷം മാതാവിനെ സന്ദര്‍ശിക്കും. തുടര്‍ന്ന്‌ പാര്‍ട്ടിപ്രവര്‍ത്തകരെ അഭിസംബോധന ചെയ്യും. മോദി 17ന്‌ വാരണാസിയിലെത്തി പ്രവര്‍ത്തകരോട്‌ നന്ദി പ്രകടിപ്പിക്കും. 
കേന്ദ്രത്തില്‍ സര്‍ക്കാരുണ്ടാക്കാനുള്ള വ്യക്തമായ ഭൂരിപക്ഷം ലഭിക്കുന്ന സാഹചര്യമാണെങ്കില്‍ 17ന്‌ അശോക റോഡിലെ പാര്‍ട്ടി ആസ്ഥാനത്ത്‌ നടക്കുന്ന പാര്‍ലമെന്ററി പാര്‍ട്ടി യോഗത്തില്‍ മന്ത്രിസഭാംഗങ്ങള്‍ സംബന്ധിച്ച തീരുമാനം സ്വീകരിക്കും. ഗുജറാത്തിലെ പുതിയ മുഖ്യമന്ത്രി ആരെന്നും യോഗം തീരുമാനിക്കും. പാര്‍ട്ടിയിലെ മുതിര്‍ന്ന അംഗങ്ങള്‍ക്ക്‌ ഉള്‍പ്പെടെ ഏതൊക്കെ സ്ഥാനമാണ്‌ നല്‍കുകയെന്നതില്‍ ബിജെപിയുടെ പാര്‍ലമെന്ററി പാര്‍ട്ടി യോഗമാണ്‌ അന്തിമ തീരുമാനം സ്വീകരിക്കുന്നത്‌. 
    
</TEXT>
</DOC>