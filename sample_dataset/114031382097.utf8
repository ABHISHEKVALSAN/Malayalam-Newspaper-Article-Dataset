<DOC>
<DOCNO>114031382097.utf8</DOCNO>
<TEXT>


           ബേബി ഭയന്നു; ഗൗരിയമ്മയെ ശരണം പ്രാപിച്ചു    

Thursday 13 March 2014 6:51 pm IST

ആലപ്പുഴ: തെരഞ്ഞെടുപ്പ്‌ കഴിഞ്ഞാലുടന്‍ ഗൗരിയമ്മയ്ക്ക്‌ മാന്യമായ സ്ഥാനം നല്‍കുമെന്നും പാര്‍ട്ടിയെ മുന്നണിയിലെ ഘടകകക്ഷിയാക്കാമെന്നും സിപിഎം സംസ്ഥാന സെക്രട്ടറി പിണറായി വിജയന്‍ ഉറപ്പു നല്‍കിയതിനെ തുടര്‍ന്നാണ്‌ ജെഎസ്‌എസ്‌ എല്‍ഡിഎഫുമായി സഹകരിക്കാന്‍ സമ്മതംമൂളിയതെന്ന്‌ വിവരം. അത്തരത്തിലെ ഉറപ്പുകള്‍ ലഭിച്ചതിനു ശേഷം മാത്രമാണ്‌ ഗൗരിയമ്മ കൂടിക്കാഴ്ചയ്ക്ക്‌ തയാറായുള്ളുവെന്നും ജെഎസ്‌എസുമായി അടുത്ത വൃത്തങ്ങള്‍ സൂചിപ്പിക്കുന്നു.
ആര്‍എസ്പി ഇടഞ്ഞതിനാല്‍ കൊല്ലത്ത്‌ തനിക്ക്‌ നാണംകെട്ട തോല്‍വി ഉണ്ടാകുമെന്ന്‌ എം.എ. ബേബി ഭയപ്പെട്ടു. അതിനാലാണ്‌ ജെഎസ്‌എസുമായി അടിയന്തര കൂടിക്കാഴ്ച്ചയ്ക്ക്‌ സിപിഎം നേതൃത്വം തയ്യാറായത്‌. ഞായറാഴ്ച ഗൗരിയമ്മയുടെ ആലപ്പുഴ ചാത്തനാട്ടെ വീട്ടിലെത്തി തോമസ്‌ ഐസക്കും ആനത്തലവട്ടം ആനന്ദനും ചര്‍ച്ച നടത്തിയതിനു പിന്നിലും ബേബിയുടെ അഭ്യര്‍ഥനയായിരുന്നു. ചര്‍ച്ചയ്ക്കെത്തുന്ന വിവരം പിണറായി ഗൗരിയമ്മയെ വിളിച്ചറിയിക്കുകയും അനുമതി തേടുകയും ചെയ്തു. പിണറായിയുമായി സംസാരിച്ച ശേഷം അവൈലബിള്‍ സെക്രട്ടറിയേറ്റ്‌ കൂടി ഗൗരിയമ്മയെ കൂടെക്കൂട്ടാന്‍ തീരുമാനിക്കുകയായിരുന്നു.
ഒരുമാസം മുന്‍പത്തെ രാഷ്ട്രീയ കാലാവസ്ഥയല്ല ഇപ്പോഴെന്നും ആര്‍എസ്പി വിട്ടുപോയതിനാല്‍ സ്ഥിതി ദയനീയമാണെന്നും ഏതുവിധേനെയും സഹായിക്കണമെന്നും നേതാക്കള്‍ ഗൗരിയമ്മയോട്‌ അപേക്ഷിച്ചതായാണ്‌ വിവരം. ആദ്യം കടുംപിടിത്തം പിടിച്ച ഗൗരിയമ്മ പിന്നീട്‌ അനുനയത്തിന്റെ പാതയിലെത്തിയപ്പോള്‍ മാത്രമാണ്‌ സിപിഎം നേതാക്കള്‍ക്ക്‌ ശ്വാസംവീണതത്രെ.
ജെഎസ്‌എസിന്‌ സ്വാധീനമുള്ള കൊല്ലം, പത്തനംതിട്ട, ആലപ്പുഴ, തിരുവനന്തപുരം എന്നിവിടങ്ങളില്‍ പ്രചാരണ യോഗങ്ങളില്‍ ഗൗരിയമ്മ പ്രസംഗിക്കും. ജെഎസ്‌എസ്‌ പ്രവര്‍ത്തകര്‍ സജീവമായി എല്‍ഡിഎഫിനു വേണ്ടി പ്രചാരണ രംഗത്തിറങ്ങുമെന്നും ധാരണയായിട്ടുണ്ട്‌.
ആര്‍. അജയകുമാര്‍

</TEXT>
</DOC>