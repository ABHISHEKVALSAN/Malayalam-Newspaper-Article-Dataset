<DOC>
<DOCNO>114092187811.utf8</DOCNO>
<TEXT>


           നരേന്ദ്രമോദിയുടെ വികസനത്തേരിലേറാന്‍    

Sunday 21 September 2014 10:06 am IST

കോട്ടയം: വികസനങ്ങള്‍ പ്രകടനപത്രികയില്‍ ഒതുക്കാനുള്ളതല്ല, മറിച്ച്‌ ജനങ്ങള്‍ക്ക്‌ ഉപകാരപ്പെടുംവിധം പ്രാവര്‍ത്തികമാക്കാനു ള്ളതാണ്‌ എന്ന നരേന്ദ്രമോദിയുടെ പ്രവര്‍ത്തനരീതിയെ നെഞ്ചേറ്റിയാണ്‌ അഡ്വ: നോബിള്‍ മാത്യു കോട്ടയം ലോക്സഭാ മണ്ഡലത്തില്‍ ജനവിധി തേടാനെത്തിയത്‌. ഇടത്‌-വലത്‌ മുന്നണി സ്ഥാനാര്‍ത്ഥികളില്‍നിന്നും അദ്ദേഹത്തെ വ്യത്യസ്തനാക്കുന്നതും ഈ ലക്ഷ്യബോധമാണ്‌.
പതിറ്റാണ്ടുകളായി കോട്ടയത്തെ സാമൂഹിക-രാഷ്ട്രീയ രംഗങ്ങളില്‍ സജീവ സാന്നിദ്ധ്യമായിരുന്ന നോബിള്‍ മാത്യുവിന്‌ മണ്ഡലത്തിലെങ്ങും ഒരു പരിചയപ്പെടുത്തലിന്റെ ആവശ്യകത ഇല്ലെന്നതും പ്രത്യേകതയാണ്‌. കോട്ടയം മണ്ഡലത്തിലെ കാര്‍ഷിക ജനതയുടെ മനസ്സറിയുന്ന നോബിള്‍ മാത്യുവിന്‌ അതുകൊണ്ടുതന്നെ കര്‍ഷകരുടെ പ്രശ്നങ്ങള്‍ക്ക്‌ വ്യക്തമായ ഉത്തരവുമുണ്ട്‌. കോട്ടയം ലോക്സഭാ മണ്ഡലത്തിലെ 70 ശതമാനത്തിലധികം ജനങ്ങള്‍ കൃഷിയേയും കാര്‍ഷിക മേഖലയേയും ആശ്രയിച്ചാണ്‌ ജീവിക്കുന്നത്‌. അതില്‍ കര്‍ഷകരുടെ ഏറ്റവുംവലിയ വരുമാന സ്രോതസ്സ്‌ റബ്ബറാണ്‌. റബ്ബര്‍ കര്‍ഷകരുടെ നട്ടെല്ലൊടിക്കുന്ന വിലത്തകര്‍ച്ചയാണ്‌ ഈ മേഖല അനുഭവിക്കുന്ന ഏറ്റവും വലിയ ദുരിതം എന്നതും നോബിള്‍ മാത്യുവിന്‌ ബോധ്യമുള്ള കാര്യം.
കേന്ദ്ര ഭരണത്തില്‍ സ്വാധീനമുണ്ടായിട്ടും സംസ്ഥാനത്ത്‌ നിര്‍ണ്ണായക തീരുമാനങ്ങളെടുക്കാന്‍ കഴിവുള്ളവരായിട്ടും നിലവിലുള്ള എംപിയോ അദ്ദേഹം പ്രതിനിധാനം ചെയ്യുന്ന രാഷ്ട്രീയ കക്ഷിയോ മുന്നണിയോ റബ്ബര്‍ കര്‍ഷകരുടെ രോധനങ്ങള്‍ക്ക്‌ ചെവികൊടുത്തില്ലെന്ന കര്‍ഷകരുടെ ബോധ്യംതന്നെയാണ്‌ നോബിള്‍ മാത്യുവിന്റെ കരുത്ത്‌. കിലോയിക്ക്‌ 130 രൂപയ്ക്കുപോലും റബ്ബറെടുക്കാന്‍ ആളില്ലാത്ത ഇന്നത്തെ അവസ്ഥയ്ക്ക്‌ എന്‍ഡിഎ സര്‍ക്കാര്‍ കേന്ദ്രത്തില്‍ അധികാരത്തിലെത്തിയാല്‍ മാറ്റം വരുമെന്നാണ്‌ നോബിള്‍ മാത്യു ഉറപ്പുനല്‍കുന്നത്‌. കാര്‍ഷിക രംഗത്തെ സുസ്ഥിര വികസനത്തില്‍ ഊന്നിയ ബിജെപി നയത്തിന്‌ പിന്തുണയേകി റബ്ബറിന്റെ വില മൂന്നുമാസത്തിനകം കിലോയിക്ക്‌ ഇരുനൂറിലെത്തിക്കും എന്ന്‌ എന്‍ഡിഎ സ്ഥാനാര്‍ത്ഥി നോബിള്‍ മാത്യു ഉറപ്പ്‌ നല്‍കുന്നു. ഇപ്പോഴത്തെ ടയര്‍ ലോബികള്‍ കേന്ദ്ര-സംസ്ഥാന ഭരണകര്‍ത്താക്കളും തമ്മിലുള്ള അവിശുദ്ധ കൂട്ടായ്മകള്‍ക്ക്‌ വിരാമമിടുമെന്നും വിയര്‍പ്പ്‌ ചിന്തുന്ന കൃഷിഭൂമികളില്‍ കര്‍ഷകനെ ബന്ധിക്കാന്‍ സമ്മതിക്കില്ലെന്നുംകൂടി അദ്ദേഹം കൂട്ടിച്ചേര്‍ക്കുന്നു.
കര്‍ഷകനും പരിസ്ഥിതിയും ഒരേനാണയത്തിന്റെ രണ്ട്‌ വശങ്ങളെന്ന നിലയില്‍ രണ്ടിനേയും സംരക്ഷിച്ച്‌ പരിപാലിച്ച്‌ വികസിപ്പിച്ചെടുക്കും. യഥാര്‍ത്ഥ വനംകയ്യേറ്റക്കാരെയും കരിങ്കല്‍ക്വാറി ലോബികളെയും പൊതുസമൂഹത്തിന്‌ മുന്നില്‍ എത്തിച്ച്‌ നടപടികള്‍ എടുക്കുമെന്നും നോബിള്‍ മാത്യു സമ്മതിദായകര്‍ക്ക്‌ ഉറപ്പ്‌ നല്‍കുന്നു. 
മണ്ഡലത്തിന്റെ സുസ്ഥിര വികസനത്തിന്‌ വ്യക്തമായ കാഴ്ചപ്പാടുള്ള നോബിള്‍ മാത്യുവിന്റെ മറ്റൊരു സ്വപ്നം പുണ്യ തീര്‍ത്ഥാടന കേന്ദ്രങ്ങളെ ബന്ധിപ്പിച്ചുകൊണ്ട്‌ മലയോര മേഖലയിലൂടെയുള്ള റെയില്‍വേ ലൈനാണ്‌. അങ്കമാലി, കാലടി, മലയാറ്റൂര്‍, മൂവാറ്റുപുഴ, തൊടുപുഴ, ഭരണങ്ങാനം, എരുമേലി, പത്തനംതിട്ട, പത്തനാപുരം, പുനലൂര്‍വഴി ശിവഗിരിയിലേക്കുള്ള റെയില്‍വേ ലൈന്‍ സ്ഥാപിക്കാനാണ്‌ പദ്ധതി. പാലായില്‍നിന്നും വൈക്കം റോഡിലേക്കും കാഞ്ഞിരപ്പള്ളിയില്‍നിന്നും ചങ്ങനാശ്ശേരിയിലേക്കും റെയില്‍വേ ലൈന്‍ സ്ഥാപിച്ച്‌ സബര്‍ബെന്‍ റയില്‍വെ എന്ന സ്വപ്നം സാക്ഷാത്കരിക്കും. ഇതിനായി കേരളത്തിലെതന്നെ പ്രഗത്ഭരെ ഉള്‍പ്പെടുത്തി കേന്ദ്രസര്‍ക്കാരിന്റെ നേതൃത്വത്തില്‍ ശബരി റെയില്‍ കോര്‍പ്പറേഷന്‍ രൂപീകരിക്കും.
ഒരു ജനതയേയും സംസ്കൃതിയേയും നാടിനേയുംതന്നെ നശിപ്പിക്കുന്ന ആറന്മുള വിമാനത്താവള പ്രശ്നം പരിഹരിക്കാനും വ്യക്തമായ പദ്ധതി നോബിള്‍ മാത്യുവിനുണ്ട്‌. ആറന്മുളയിലെ വിവാദമായ വിമാനത്താവളം, എരുമേലി ചെറുവള്ളി എസ്റ്റേറ്റില്‍ ആവശ്യമായ സ്ഥലം പൊന്നുംവിലയ്ക്കെടുത്ത്‌ സ്ഥാപിക്കും. ഇന്ത്യയിലെ ഏറ്റവും ലാഭകരമായ വിമാനത്താവളമായി ഈ ശബരി എയര്‍പോര്‍ട്ടിനെ മാറ്റും. ഇതിനായി ശബരി ഇന്റര്‍ നാഷണല്‍ എയര്‍പോര്‍ട്ട്‌ ലിമിറ്റഡ്‌ കമ്പനിക്ക്‌ കേന്ദ്ര സര്‍ക്കാരിന്റെ സഹായത്തോടെ രൂപം നല്‍കും. സാങ്കേതിക വിദ്യാഭ്യാസ രംഗത്തെ പരമോന്നത വിദ്യാപീഠമായ ഐഐറ്റി പിറവം നിയോകജമണ്ഡലത്തില്‍ കൊണ്ടുവരും. കോട്ടയം ജില്ലയിലൂടെ കടന്നുപോകുന്ന നാഷണല്‍ ഹൈവേ സമയബന്ധിതമായി നാലുവരി പാതയാക്കും. പുനലൂര്‍-മൂവാറ്റുപുഴ റോഡും, ചേര്‍ത്തല-കടുത്തുരുത്തി-കോഴ-പാല സംസ്ഥാനപാതയും അന്തര്‍ദേശീയ നിലവാരത്തില്‍ വികസിപ്പിക്കും. ഇങ്ങനെ നാടിന്റെ വികസനകാര്യങ്ങളില്‍ ഇനിയുമേറെ പദ്ധതികള്‍ നോബിള്‍ മാത്യുവിന്റെ മനസ്സിലുണ്ട്‌. നരേന്ദ്രമോദിയോടൊപ്പം ഇന്ത്യയുടെ പുരോഗതിയിലേക്കുള്ള പ്രയാണത്തില്‍ പങ്കുചേരാന്‍ കഴിയുമെന്ന ഉത്തമവിശ്വാസത്തിലാണ്‌ ഈ നിയമപണ്ഡിതന്‍. നിയമ രംഗത്തെ തന്റെ പാണ്ഡിത്യം മണ്ഡലത്തിലെ ജനങ്ങളുടെ അവകാശങ്ങള്‍ സംരക്ഷിക്കാന്‍ ഉപയോഗപ്പെടുത്താന്‍ കഴിയുമെന്നും അദ്ദേഹം ഉറപ്പിക്കുന്നു. 
കാഞ്ഞിരപ്പള്ളി സ്വദേശിയായ അഡ്വ: നോബിള്‍ മാത്യു 1987 മുതല്‍ കേരളാ ഹൈക്കോടതിയിലടക്കം വിവിധ കോടതികളില്‍ പ്രാക്ടീസ്‌ ചെയ്യുന്നു. 1996 മുതല്‍ 2001 വരെ ഗവണ്‍മെന്റ്‌ പ്ലീഡറായി ഹൈക്കോടതിയില്‍ പ്രവര്‍ത്തിച്ചു. 2006 ഒക്ടോബര്‍ മുതല്‍ സീനിയര്‍ ഗവണ്‍മെന്റ്‌ പ്ലീഡറായും പബ്ലിക്‌ പ്രോസിക്യൂട്ടറായും തിളക്കമാര്‍ന്ന പ്രവര്‍ത്തനം കാഴ്ചവെച്ചിട്ടുണ്ട്‌. കോളേജ്‌ വിദ്യാഭ്യാസ കാലത്ത്‌ മികച്ച പ്രസംഗകനുള്ള സര്‍വ്വകലാശാലതല അവാര്‍ഡുകളും ഇദ്ദേഹത്തിന്‌ സ്വന്തം. വിദ്യാഭ്യാസ കാലം മുതല്‍ നേതൃത്വപരമായ സ്ഥാനങ്ങള്‍ വഹിച്ചിട്ടുള്ള നോബിള്‍ മാത്യു യൂണിവേഴ്സിറ്റി യൂണിയന്‍ കൗണ്‍സിലറായും കാഞ്ഞിരപ്പള്ളി സെന്റ്‌ ഡൊമിനിക്‌ കോളേജ്‌ ചെയര്‍മാനായും തിളങ്ങിയിട്ടുണ്ട്‌. 1985-87 കാലഘട്ടത്തില്‍ കെഎസ്‌ഇയുടെ സംസ്ഥാന ജനറല്‍ സെക്രട്ടറിയായും 1988-92 കാലഘട്ടത്തില്‍ കെഎസിഇ (ജെ)യുടെ പ്രസിഡന്റായും 96-ല്‍ കേരളാ കോണ്‍ഗ്രസ്‌ (ജെ)യുടെ സംസ്ഥാന എക്സിക്യൂട്ടീവ്‌ അംഗമായി. സംസ്ഥാന വര്‍ക്കിംഗ്‌ കമ്മറ്റിഅംഗം സംസ്ഥാന സെക്രട്ടറിയേറ്റ്‌ അംഗം എന്നീ നിലകളില്‍ 2010 വരെ പ്രവര്‍ത്തിച്ചിട്ടുണ്ട്‌. കാഞ്ഞിരപ്പള്ളി ഗ്രാമപഞ്ചായത്ത്‌ അംഗമായി 1988 മുതല്‍ 95 വരെ പ്രവര്‍ത്തിച്ചിരുന്ന നോബിള്‍ മാത്യു കേരളാ ലോയേഴ്സ്‌ ഫ്രണ്ട്‌ സംസ്ഥാന കമ്മറ്റിയുടെ പ്രസിഡന്റായും കേരളാ ലോയേഴ്സ്‌ കോണ്‍ഗ്രസ്‌ സംസ്ഥാന ജനറല്‍ സെക്രട്ടറിയായും പ്രവര്‍ത്തിച്ചിട്ടുണ്ട്‌. 
അദ്ധ്യാപികയായ ടെസ്സി നോബിളാണ്‌ ഭാര്യ. ദീപാ നോബിള്‍, ജോബി നോബിള്‍ എന്നിവര്‍ മക്കളുമാണ്‌.
കെ.ജി. മധുപ്രകാശ്‌

</TEXT>
</DOC>