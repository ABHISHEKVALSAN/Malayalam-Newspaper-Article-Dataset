<DOC>
<DOCNO>114100630364.utf8</DOCNO>
<TEXT>


           വിദ്യഭ്യാസവകുപ്പില്‍ തുഗ്ലക്ക് നയം    

Monday 6 October 2014 1:02 am IST

        തിരുവനന്തപുരം: വിവാദ തീരുമാനങ്ങളും ഉത്തരവുകളുമായി മുഖം വികൃതമായ വിദ്യാഭ്യാസ വകുപ്പില്‍ വീണ്ടും തുഗ്ലക്ക് നയം. കേട്ടുകേള്‍വി പോലുമില്ലാത്തവിധം ഹയര്‍ സെക്കന്ററി അദ്ധ്യാപകരെ നാടുകടത്തി വിദ്യാഭ്യാസ വകുപ്പ് സ്ഥലം മാറ്റ ഉത്തരവിറക്കി. നിയമനം ലഭിച്ച് ഒരു ജില്ലയില്‍ അഞ്ച് വര്‍ഷം ജോലി ചെയ്തവരെ ഇടുക്കി, മലപ്പുറം, പാലക്കാട്, കോഴിക്കോട്, വയനാട്, കാസര്‍കോട്, കണ്ണൂര്‍ ജില്ലകളിലേക്ക് സ്ഥലം മാറ്റാനാണ് വകുപ്പിന്റെ ഉത്തരവ്. ഉത്തരവിറങ്ങിയത് സപ്തംബര്‍ 22നാണ്. ഉത്തരവ് പ്രകാരം തിരുവനന്തപുരം ജില്ലയില്‍ നിന്ന് മാത്രം ആയിരത്തോളം അദ്ധ്യാപകര്‍ സ്ഥലംമാറ്റപ്പെടും. മാതൃ ജില്ലയില്‍ സര്‍വ്വീസ് കാലയളവില്‍ തിരിച്ചെത്താന്‍ കഴിയാത്ത വിധമാണ് ഉത്തരവിറക്കിയിരിക്കുന്നത്.

കഴിഞ്ഞ ആഴ്ച മന്ത്രി വിളിച്ചുചേര്‍ത്ത യോഗത്തില്‍ അദ്ധ്യാപക സംഘടനകള്‍ ഈ വിഷയം ഉന്നയിച്ചിരുന്നു. ഭരണാനുകൂല സംഘടനകളുടെ എതിര്‍പ്പടക്കം വകവയ്ക്കാതെയാണ് പുതിയ ഉത്തരവിറങ്ങിയിരിക്കുന്നത്. സ്വന്തം നാട്ടില്‍നിന്നുള്ള നാടുകടത്തലായാണ് വിദ്യാഭ്യാസ വകുപ്പിന്റെ ഉത്തരവിനെ അദ്ധ്യാപക സംഘടനകള്‍ വിലയിരുത്തുന്നത്. പുതിയ ഉത്തരവനുസരിച്ച് അഞ്ച് വര്‍ഷമോ അതില്‍ കൂടുതലോ മാതൃജില്ലയില്‍ സേവനമനുഷ്ഠിക്കുകയും മറ്റേതെങ്കിലും ജില്ലയില്‍ മൂന്ന് വര്‍ഷമെങ്കിലും സേവനമനുഷ്ഠിക്കുകയും ചെയ്തവര്‍ക്ക് ട്രാന്‍സ്ഫര്‍ ചെയ്യപ്പെടുകയാണെങ്കില്‍ മാതൃജില്ലയൊഴിച്ച് മറ്റേത് ജില്ലയിലേക്കും ട്രാന്‍സ്ഫറിന് അപേക്ഷിക്കാം എന്നാണ് വ്യവസ്ഥ. സര്‍വ്വീസ് കഴിയുന്നതുവരെ മാതൃജില്ലയിലേക്ക് ട്രാന്‍സ്ഫര്‍ നല്‍കില്ലെന്നും ഉത്തരവില്‍ വ്യക്തമാക്കുന്നുണ്ട്.

വിദ്യാഭ്യാസവകുപ്പിന്റെ സ്ഥലംമാറ്റ ഉത്തരവിനെതിരെ വ്യാപക പ്രതിഷേധമാണ് ഉയരുന്നത്. അധ്യയനവര്‍ഷം ആരംഭിച്ചതിന് ശേഷമുള്ള സ്ഥലംമാറ്റം അശാസ്ത്രീയമാണെന്നാണ് അദ്ധ്യാപക സംഘടനകള്‍ ചൂണ്ടിക്കാട്ടുന്നത്. ഏപ്രില്‍-മെയ് മാസത്തിലായിരുന്നു സ്ഥലംമാറ്റം നടത്തേണ്ടിയിരുന്നത്. എന്നാല്‍ ക്ലാസുകള്‍ ആരംഭിച്ചതിനുശേഷമുള്ള സ്ഥലംമാറ്റം കുട്ടികളുടെ പഠനത്തെ ബാധിക്കും.

അധ്യാപനം ഒരു തുടര്‍പ്രക്രിയയാണ്. സ്ഥലംമാറ്റപ്പെടുന്ന ഒഴിവുകളിലേക്ക് ജൂനിയര്‍ അധ്യാപകരെ നിയമിക്കുന്നതും അശാസ്ത്രീയമാണെന്ന് ദേശീയ അദ്ധ്യാപക പരിഷത്ത്(എന്റ്റിയു) സംസ്ഥാന പ്രസിഡന്റ് വി. ഉണ്ണികൃഷ്ണന്‍ ആരോപിച്ചു. അദ്ധ്യാപകസംഘടനകളുടെയെല്ലാം എതിര്‍പ്പ് മറികടന്നിറക്കിയ ഉത്തരവിന് പിന്നില്‍ നിഗൂഢതയുണ്ട്. തങ്ങളുടെ ഇഷ്ടക്കാര്‍ക്ക് അവരാവശ്യപ്പെടുന്നിടത്ത് സ്ഥലംമാറ്റം നല്‍കുന്നതിനായുള്ള ലീഗിന്റെ നീക്കമാണിത്. ലക്ഷങ്ങള്‍ കോഴ വാങ്ങിയാണ് ഓരോ സ്ഥലം മാറ്റവും നടത്തുന്നതെന്നും എന്റ്റിയു ആരോപിച്ചു.
    
</TEXT>
</DOC>