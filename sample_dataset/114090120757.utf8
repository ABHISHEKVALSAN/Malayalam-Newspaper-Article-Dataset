<DOC>
<DOCNO>114090120757.utf8</DOCNO>
<TEXT>


           മാംസവിഭവങ്ങള്‍ നിരത്തിയ ഓണപ്പൂക്കള ഫ്ലക്സ് വിവാദമാകുന്നു    

Monday 1 September 2014 11:38 am IST

കോട്ടയം: മാംസക്കഷണങ്ങളും മാംസവിഭവങ്ങളും നിരത്തി ഓണപ്പൂക്കളം ഒരുക്കി പ്രസിദ്ധീകരിച്ച മീറ്റ് പ്രോഡക്ട്‌സ് ഓഫ് ഇന്ത്യാ ലിമിറ്റഡിന്റെ ഫഌക്‌സ് ബോര്‍ഡുകള്‍ വിവാദമാകുന്നു. ഓണവിപണിയോടനുബന്ധിച്ച് എംപിഐ കോട്ടയം തിരുനക്കരയില്‍ ആരംഭിച്ച സ്റ്റാളിന്റെ പരസ്യവുമായി ബന്ധപ്പെട്ടാണ് മുഖ്യമന്ത്രി ഉമ്മന്‍‌ചാണ്ടിയുടെ ചിത്രം അടക്കം ആലേഖനം ചെയ്ത വലിയ ഫ്ലക്‌സ് ബോര്‍ഡുകള്‍ സ്ഥാപിച്ചിട്ടുള്ളത്.

ഓണപ്പൂക്കളത്തിന് മദ്ധ്യേ മീറ്റ് റോളും വിവിധ രൂപത്തിലുള്ള മാസക്കഷണങ്ങളും പ്ലേറ്റുകളില്‍ നിറച്ച് അലങ്കരിക്കുകയും ഐശ്വര്യത്തിന്റെയും സമദ്ധിയുടെയും പൊന്നോണാശംസകള്‍ എന്ന് ആലേഖനം ചെയ്യുകയും ചെയ്തിട്ടുണ്ട്. ഇതില്‍ മുഖ്യമന്ത്രി ഉമ്മന്‍‌ചാണ്ടി കയ്യുയര്‍ത്തി അഭിവാദ്യം ചെയ്യുന്ന ചിത്രവുമുണ്ട്.

തൃക്കാക്കരയപ്പനെ പ്രതിഷ്ഠിക്കുന്ന ഓണപ്പൂക്കളത്തില്‍ അതിനു പകരം മാംസവിഭവങ്ങള്‍ നിറച്ചത് ഓണപ്പൂക്കളത്തിന്റെ സങ്കല്പത്തെ വികലമാക്കാനാണെന്നാണ് ആക്ഷേപം. ഫഌക്‌സ് ബോര്‍ഡില്‍ മാത്രമല്ല, ഓണമടുക്കുമ്പോള്‍ യഥാര്‍ത്ഥ ഓണപ്പൂക്കളമൊരുക്കി അതില്‍ മാംസവിഭവങ്ങള്‍ നിരത്തി നിറയ്ക്കുമോ എന്ന ആശങ്കയിലാണ് മലയാളി സമൂഹം.
    
</TEXT>
</DOC>