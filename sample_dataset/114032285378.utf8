<DOC>
<DOCNO>114032285378.utf8</DOCNO>
<TEXT>


           എം.ജെ അക്ബര്‍ ബിജെപിയില്‍    

Saturday 22 March 2014 9:45 pm IST

ന്യൂദല്‍ഹി: പ്രമുഖ പത്രാധിപര്‍ എം.ജെ അക്ബര്‍ ബിജെപിയില്‍ ചേര്‍ന്നു. ബിജെപി കേന്ദ്രഓഫീസില്‍ നടന്ന ചടങ്ങില്‍ ദേശീയ അദ്ധ്യക്ഷന്‍ രാജ്നാഥ്സിങ്ങില്‍ നിന്നും അക്ബര്‍ അംഗത്വം സ്വീകരിച്ചു. ബിജെപി ദേശീയ വക്താവ്‌ സ്ഥാനത്തേക്ക്‌ അദ്ദേഹത്തെ നിയോഗിക്കുമെന്നാണ്‌ സൂചന. 
നമ്മുടെ രാജ്യത്തെ പ്രതിസന്ധികളില്‍ നിന്നും രക്ഷിക്കുന്നതിനുള്ള അവസരമാണ്‌ ബിജെപിയില്‍ ചേര്‍ന്നതിലൂടെ ലഭിച്ചിരിക്കുന്നതെന്ന്‌ അക്ബര്‍ പറഞ്ഞു. രാജ്യത്തെ ബഹുഭൂരിപക്ഷം പേരും ആഗ്രഹിക്കുന്ന തരത്തില്‍ രാജ്യപുരോഗതിക്കായി കൈകോര്‍ക്കുകയെന്നത്‌ നമ്മുടെ കടമയാണെന്നും കഴിഞ്ഞ പത്തുവര്‍ഷത്തിനിടെ ഇത്രയധികം മാധ്യമ വിചാരണ നേരിടേണ്ടി വന്ന രാഷ്ട്രീയ നേതാവ്‌ നരേന്ദ്രമോദി മാത്രമാണെന്ന്‌ ചൂണ്ടിക്കാട്ടിയ അക്ബര്‍, മോദിയുടെ നേതൃത്വം രാജ്യത്തിന്‌ അത്യാവശ്യമായ സമയമാണിതെന്നും പറഞ്ഞു. 
പോലീസ്‌, സിബിഐ, കേന്ദ്രസര്‍ക്കാര്‍, കോടതി എന്നിവയുടെയെല്ലാം വിശകലനത്തിലൂടെയാണ്‌ മോദി കടന്നുവന്നതെന്നും മുസ്ലീംകളുള്‍പ്പെടെ നിരവധിയാളുകള്‍ ബിജെപിയിലേക്ക്‌ ഇനിയും കടന്നുവരുമെന്നും അക്ബര്‍ പറഞ്ഞു.
വിവിധ മേഖലകളില്‍ പ്രവര്‍ത്തിക്കുന്ന പ്രമുഖര്‍ നിലവിലെ സാഹചര്യത്തില്‍ ബിജെപിയില്‍ ചേര്‍ന്ന്‌ പ്രവര്‍ത്തിക്കാന്‍ ആഗ്രഹിക്കുകയാണെന്ന്‌ രാജ്നാഥ്സിങ്‌ പറഞ്ഞു. 
സ്ഥിരതയുള്ള ഒരു സര്‍ക്കാരിനു വേണ്ടിയാണ്‌ വിവിധ മേഖലകളില്‍ നിന്നുള്ളവര്‍ ബിജെപിയിലേക്കെത്തുന്നതെന്നും അങ്ങനെയുള്ളവരെ ബിജെപി സ്വാഗതം ചെയ്യുന്നതായും അദ്ദേഹം പറഞ്ഞു. 
    
</TEXT>
</DOC>