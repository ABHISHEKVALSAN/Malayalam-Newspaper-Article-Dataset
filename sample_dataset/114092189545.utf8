<DOC>
<DOCNO>114092189545.utf8</DOCNO>
<TEXT>


           തീരദേശത്തിന്റെ മനം കവര്‍ന്ന്‌ തൃശൂരിന്റെ നായകന്‍    

Sunday 21 September 2014 10:03 am IST

തൃശൂര്‍: വാതാലയേശന്റെ തിരുനടയില്‍ നിന്ന്‌ കൂപ്പുകൈകളുമായി തൃശൂരിന്റെ സാരഥി പ്രാര്‍ത്ഥനയോടെ ഒരു ദിവസത്തെ പ്രവര്‍ത്തനത്തിന്‌ തുടക്കം കുറിച്ചു. ഭക്തജനത്തിരക്കേറിയ നടയില്‍ നിന്നും പതിയെ എല്ലാവരേയും അഭിവാദ്യം ചെയ്തുകൊണ്ട്‌ കൂപ്പുകൈകളുമായി നേരെ മഞ്ജുളാല്‍ തറയിലേക്ക്‌ സ്ഥാനാര്‍ത്ഥി നടന്നു. കെ. പി. ശ്രീശനെ കച്ചവടസ്ഥാപനങ്ങളിലെ ജീവനക്കാര്‍ പുറത്തേക്കിറങ്ങി ഹസ്തദാനം നല്‍കി സ്ഥാനാര്‍ത്ഥിയെ വരവേറ്റു. ശനിയാഴ്ച അവധി ദിനത്തിന്റെ തിരക്കില്‍ ഗുരുപവനപുരി വീര്‍പ്പുമുട്ടുകയായിരുന്നു. മഞ്ജുളാല്‍ത്തറയില്‍ നിന്ന്‌ കെ. പി. ശ്രീശന്റെ ഗുരുവായൂര്‍ മണ്ഡലത്തിലെ മൂന്നാംഘട്ട തെരഞ്ഞെടുപ്പ്‌ പര്യടനം ഉദ്ഘാടനം ചെയ്തത്‌ സംസ്ഥാനസമിതി അംഗമായ പി. എം. ഗോപിനാഥനായിരുന്നു. ഭാരതത്തിന്റെ ഭാവി പ്രധാനമന്ത്രിയായ മോദിയുടെ കരങ്ങള്‍ക്ക്‌ ശക്തിപകരാന്‍ വേണ്ടി കെ. പി. ശ്രീശനെ വന്‍ഭൂരിപക്ഷത്തോടെ തെരഞ്ഞെടുക്കാന്‍ അദ്ദേഹം ജനങ്ങളോട്‌ അഭ്യര്‍ത്ഥിച്ചുകൊണ്ടായിരുന്നു തുടക്കം കുറിച്ചത്‌. അതേസമയം അനൗണ്‍സ്മെന്റ്‌ വാഹനം അടുത്ത സ്വീകരണ സ്ഥലത്തേക്ക്‌ കുതിച്ചു. "ലോക ഭൂപടത്തില്‍ ശിരസ്സുയര്‍ത്തി നിന്ന ചരിത്ര പാരമ്പര്യമാണ്‌ ഭാരതത്തിനുള്ളത്‌ ആ മഹത്തായ സാമ്രാജ്യത്തിന്റെ നവയുഗ പ്രഭാവനായ ഭാവി പ്രധാനമന്ത്രി നരേന്ദ്രമോദിയുടെ വികസന സ്വപ്നങ്ങള്‍ക്ക്‌ മിഴിവേകാന്‍ ഒരുവോട്ട്‌. ശ്രീത്വമുള്ള നമ്മുടെ സാരഥി കെ. പി. ശ്രീശന്‌ തൃശൂരിന്റെ സമ്മതിദായകരുടെ പിന്തുണ അഭ്യര്‍ത്ഥിച്ചുകൊണ്ട്‌ ഇതാ കടന്നുവരുന്നു. ആശീര്‍വദിക്കൂ അനുഗ്രഹിക്കൂ..." സാരഥിയുടെ വരവറിയിച്ചുകൊണ്ടുള്ള വാഹനം കടന്നുപോയപ്പോള്‍ വീടുകള്‍ക്ക്‌ മുന്നില്‍ കൂട്ടമായി നിന്ന്‌ അനുഗ്രഹിക്കുന്ന ചിത്രമായിരുന്നു കണ്ടത്‌. മൂന്നാം ഘട്ടം പ്രചരണത്തിന്റെ പ്രവര്‍ത്തനം കെ. പി. ശ്രീശന്‍ ആരംഭിച്ചപ്പോള്‍ വിവിധ വാഹനങ്ങള്‍ക്കൊപ്പം നൂറുകണക്കിന്‌ ഇരുചക്രവാഹനങ്ങള്‍ അദ്ദേഹത്തിന്റെ വാഹനത്തിന്റെ മുന്നോടിയായി കുതിച്ചുപാഞ്ഞു. ഇക്കുറി ഗുരുവായൂര്‍ മണ്ഡലത്തിലെ പ്രചരണത്തിന്റെ തുടക്കം അല്‍പം വൈകിയാണ്‌ ആരംഭിച്ചത്‌. അത്‌ പിന്നീട്‌ മൂന്നു മണിക്കൂര്‍ വരെ വൈകുന്ന അവസ്ഥവരെ എത്തി. സ്ഥാനാര്‍ത്ഥി ഏവരേയും കണ്ട്‌ കുശലം പറഞ്ഞും ഹസ്തദാനം നല്‍കിയും ആണ്‌ മുന്നോട്ടുപോയത്‌. ഇത്‌ ഓരോ സെന്ററുകളിലും കണക്കുവിട്ട്‌ സമയം പിന്നിടുകയായിരുന്നു. കുതിച്ചുയരുന്ന ആദിത്യത്തിന്റെ ശക്തി ആരേയും തളര്‍ത്തിയില്ല. ആവേശം അത്രക്കും ഉന്നതിയിലായിരുന്നു. ഇരിങ്ങപ്പുറം, കോട്ടപ്പടി, തമ്പുരാന്‍പടി, കൂറായിപ്പറമ്പ്‌, പാഴിശ്ശേരി, അഞ്ഞൂര്‍, നായരങ്ങാടി, വടക്കേക്കാട്‌, ചെമ്മണ്ണൂര്‍, ആല്‍ത്തറ, പുന്നക്കാവ്‌ എന്നിവിടങ്ങളിലെല്ലാം പറഞ്ഞറിയിക്കാനാവാത്ത ജനത്തിരക്കായിരുന്നു. സ്ഥാനാര്‍ത്ഥി ഒരാളോടും വിടാത്തവണ്ണം വിടര്‍ന്ന പുഞ്ചിരിയുമായി പുറത്തുതട്ടിയും വികസനത്തിന്‌ വേണ്ടി മോദിക്ക്‌ ഒരു വോട്ടും അഭ്യര്‍ത്ഥിച്ചുകൊണ്ട്‌ കൂപ്പുകയ്യുമായി പ്രചരണം ഊര്‍ജ്ജിതമാക്കി. പിന്നീട്‌ പനംതറ, കരിക്കാട്‌, പെരിയമ്പലം എന്നിവിടങ്ങളിലും വന്‍ ജനക്കൂട്ടത്തെ അദ്ദേഹം അഭിസംബോധന ചെയ്യാന്‍ മറന്നില്ല. പെരിയമ്പലത്ത്‌ എന്‍ഡിഎഫുകാരാല്‍ വധിക്കപ്പെട്ട്‌ മണികണ്ഠനെക്കുറിച്ചും അദ്ദേഹം പറഞ്ഞു. ആദര്‍ശധീരനായ ആ ചെറുപ്പക്കാരന്റെ ചോര വീണ്‌ കുതിര്‍ന്ന മണ്ണ്‌ ഭീകരവാദത്തിനെതിരെ വിധിയെഴുതാനും വര്‍ഗീയതയെ തൂത്തെറിയാനും ആഹ്വാനം ചെയ്താണ്‌ അദ്ദേഹം പിന്നിട്ടത്‌. പുന്നയൂര്‍, അകനാട്‌, അയോദ്ധ്യാനഗര്‍, പൂഞ്ചേരി, തിരുവത്ര, ദ്വാരകാ ബീച്ച്‌ ഇവിടങ്ങളില്‍ പര്യടനം നടത്തുമ്പോള്‍ നട്ടുച്ചയായിരുന്നു. പുന്നയൂരില്‍ പ്രത്യേകതലിറഞ്ഞസ്വീകരണമായിരുന്നു. കാവിയും പച്ചയും ചുരിദാറണിഞ്ഞ പെണ്‍കുട്ടികള്‍ കൈകളില്‍ താമരയുമായി ക്കൊണ്ടാണ്‌ ശ്രീശനെ വരവേറ്റത്‌. ഒരു മണിയോടെ ഭക്ഷണത്തിനായി ദ്വാരകാബീച്ചില്‍ എത്തിച്ചേരാനായിരുന്നു സ്ഥാനാര്‍ത്ഥിയുടെ മണ്ഡലപര്യടനത്തിന്റെ രാവിലെ നേരത്തെയുള്ള തീരുമാനം. എന്നാല്‍ ദ്വാരകാ ബീച്ചില്‍ എത്തിച്ചേര്‍ന്നപ്പോള്‍ മൂന്നു മണിയായി. പൊരിഞ്ഞ മീനച്ചൂടിലും ആവേശം തെല്ലും താഴാതെ മുദ്രാവാക്യം വിളികളുമായി സ്ഥാനാര്‍ത്ഥിയെ ആവേശം കൊള്ളിക്കുമ്പോള്‍ ഭാരതത്തില്‍ കനത്ത രീതിയില്‍ ജനങ്ങള്‍ക്ക്‌ വെല്ലുവിളിയായിത്തീര്‍ന്ന മന്‍മോഹന്‍ സര്‍ക്കാരിന്റെ വിലക്കയറ്റവും ഇന്ധന വില ക്രമാതീതമായുള്ള ഉയര്‍ച്ചയും സാധാരണക്കാരെ തകര്‍ക്കുന്ന വിധം വളരുമ്പോള്‍ അതിന്‌ തടയിടാനെന്നവണ്ണം നരേന്ദ്രമോദിയുടെ പ്രധാനമന്ത്രിപദത്തിലേക്കുള്ള യാത്രക്കുള്ള വിധിയെഴുത്താവണം ഇതെന്നും ജനങ്ങളുടെ മനസ്സ്‌ തുറന്നുപറയുന്നുണ്ടായിരുന്നു. അഴിമതികളുടെ അരങ്ങേറ്റങ്ങള്‍ മുമ്പെങ്ങും കാണാത്തവിധം ഉയര്‍ന്നുവരുമ്പോള്‍ ഇതിനെതിരെ ശക്തമായി തങ്ങളുടെ സമ്മതിദാനാവകാശം താമരയിലേക്ക്‌ നല്‍കി ലോകനായക സ്ഥാനത്തേക്ക്‌ ഭാരതഭൂമിയെ വളര്‍ത്തുവാന്‍ എല്ലാ നാട്ടുകാരും എല്ലാരാജ്യവും ഈ മഹാരാജ്യത്തിനെ താണുവണങ്ങുവാനുള്ള പ്രവണതക്ക്‌ തുടക്കം കുറിക്കുകയാണ്‌ പതിനാറാം ലോകസഭയുടെ വിധിയെഴുത്ത്‌. തീരദേശമേഖലയില്‍ ഉള്‍ക്കൊള്ളുന്ന ഈ പ്രദേശങ്ങളിലെ ബിഎംഎസ്സിന്റേയും മത്സ്യപ്രവര്‍ത്തക സംഘത്തിന്റേയും പ്രവര്‍ത്തകരുടെ വന്‍ സ്വീകരണങ്ങളായിരുന്നു ചാവക്കാട്‌ മേഖലയിലെ സ്വീകരണങ്ങളെല്ലാം. ആവേശം ഉള്‍ക്കൊള്ളുന്ന മുദ്രാവാക്യം വിളികളോടെയായിരുന്നു എവിടെയും സ്ഥാനാര്‍ത്ഥികളെ വരവേറ്റിരുന്നത്‌. പട്ടികജാതി കോളനികളും കെ. പി. ശ്രീശനെ ഹര്‍ഷാരവത്തോടെ സ്വീകരിച്ചു. ഇവിടങ്ങളിലെല്ലാം തനിക്ക്‌ കിട്ടിയിരുന്ന ഉപഹാരങ്ങളായ ഷാളുകളും പൊന്നാടകളും വൃദ്ധരേയും മുത്തശ്ശിമാരേയും ചാര്‍ത്തിക്കൊണ്ട്‌ അവരുടെ അനുഗ്രഹങ്ങള്‍ ഏറ്റുവാങ്ങാന്‍ സ്ഥാനാര്‍ത്ഥി തലകുമ്പിട്ട്‌ നിന്നു. ഉച്ചക്ക്‌ ശേഷം മുനക്കടവ്‌, തൊട്ടാപ്പ്‌, ഇരട്ടപ്പുഴ, പ്ലാങ്ങോട്‌, ചേറ്റുവ ഹാര്‍ബര്‍ വഴി ഏത്തായി, പനയംകുളങ്ങര, മഹാവിഷ്ണുപുരം തുടങ്ങിയ സ്ഥലങ്ങളില്‍ ഒരുക്കിയ സ്വീകരണ സെന്ററുകളില്‍ സാമാന്യം തിരക്കുണ്ടായിരുന്നു. എല്ലാവരേയും കണ്ട്‌ കുശലം പറഞ്ഞുകൊണ്ടുള്ള സ്ഥാനാര്‍ത്ഥിയുടെ നീക്കം മോദിക്ക്‌ ഒരു വോട്ടോടെയായിരുന്നു. എല്ലാവര്‍ക്കും പ്രതീക്ഷയേറിയ ഈ തെരഞ്ഞെടുപ്പില്‍ ദീര്‍ഘകാലത്തെ സാധാരണക്കാരന്റെ മനസ്സിലെ മോഹങ്ങള്‍ക്ക്‌ വിടര്‍ന്ന പൂക്കാലമാവും. രാജാധികാരത്തിലൂടെയുള്ള മറുപടിയെന്ന്‌ സ്ഥാനാര്‍ത്ഥി ശ്രീശന്‍ തുടര്‍ന്ന്‌ പറഞ്ഞു. പത്തുകൊല്ലത്തെ കോണ്‍ഗ്രസ്സ്‌ സര്‍ക്കാരിന്റെ നാടിനെ നശിപ്പിക്കുന്ന ഭരണത്തിന്‌ ഉത്തരവാദി കോണ്‍ഗ്രസ്സുകാര്‍ മാത്രമല്ല ഇടതുപക്ഷക്കാരും അവര്‍ക്ക്‌ പിന്തുണ കൊടുത്ത എല്ലാവരും ഒരുപോലെ ഉത്തരവാദിയാണെന്നും ഭാരതത്തിന്‌ നട്ടെല്ലുള്ള പ്രധാനമന്ത്രിയാണ്‌ വേണ്ടതെന്നും അതിന്‌ പോന്ന പ്രധാനമന്ത്രിസ്ഥാനാര്‍ത്ഥിയാണ്‌ നമുക്ക്‌ മുന്നിലുള്ളതെന്നും മോദിയുടെ ചിത്രം ചൂണ്ടിക്കാണിച്ചുകൊണ്ട്‌ സ്ഥാനാര്‍ത്ഥി സ്വീകരണങ്ങള്‍ക്ക്‌ നന്ദി പറഞ്ഞുകൊണ്ട്‌ അടുത്ത വേദിയിലേക്ക്‌ യാത്രയായി.
മുത്തന്‍മാവ്‌, അംബേദ്കര്‍, തെക്കെപാലയൂര്‍, ചാവക്കാട്‌ വഴി മുതുവട്ടൂരിലേക്ക്‌ കടന്നപ്പോഴേക്കും സമയം സന്ധ്യയോട്‌ അടുത്തു. പൊള്ളുന്ന വേനല്‍ച്ചൂടിനെ തെല്ല്‌ ശമനം കണ്ടതോടെ ജനങ്ങള്‍ സെന്ററുകളില്‍ എത്തിച്ചേര്‍ന്നിരുന്നു. സ്ഥാനാര്‍ത്ഥിയുടെ വരവറിയിച്ചുകൊണ്ടുള്ള പ്രചരണ വാഹനം എത്തിച്ചേര്‍ന്നപ്പോള്‍ കെ. പി. ശ്രീശന്റെ വരവിനായി ഏവരും തയ്യാറെടുപ്പോടെ നിന്നു. പറഞ്ഞിരുന്നതിനേക്കാളും സമയം വൈകിയതിന്‌ ക്ഷമചോദിച്ചുകൊണ്ട്‌ കൂപ്പുകൈകളുമായി കെ. പി. ശ്രീശന്‍ വാഹനത്തില്‍ നിന്നിറങ്ങി എല്ലാവരേയും നോക്കി ചിരിച്ചുകൊണ്ട്‌ ഹസ്തദാനം നല്‍കിയും ചുമലില്‍ ചെറുതായി തട്ടിക്കൊണ്ടും വോട്ടഭ്യര്‍ത്ഥിക്കാന്‍ അദ്ദേഹം മറന്നില്ല. തൊട്ടുതൊട്ടുള്ള സ്ഥലങ്ങളാണെങ്കിലും ഓരോ പോയിന്റുകളില്‍ നിന്നും ഇരുപത്‌ മിനിട്ട്‌ മുതല്‍ മുപ്പത്തിയഞ്ച്‌ മിനിട്ടുവരെ സമയം എടുത്തുകൊണ്ടാണ്‌ അദ്ദേഹം മുന്നോട്ട്‌ പോയത്‌. കച്ചവടസ്ഥാപനങ്ങളിലേയും ഓഫീസുകളിലേയും ബാങ്കുകളിലും നേരിട്ട്‌ ചെന്ന്‌ കെ. പി. ശ്രീശന്‍ പരിചയം പുതുക്കി ഭാവി ഭാരതത്തിന്റെ സമ്മതിദാനം താമരയിലേക്ക്‌ നല്‍കി മോദിയെ വിജയിപ്പിക്കുവാന്‍ അദ്ദേഹം പറഞ്ഞു. ഓരോരുത്തരിലും ഒരു പുത്തന്‍ ചലനങ്ങള്‍ ഉണ്ടാക്കിയായിരുന്നു സ്ഥാനാര്‍ത്ഥിയുടെ വരവ്‌. തീരപ്രദേശമേഖലകള്‍ ഉള്‍പ്പെട്ട ഇവിടങ്ങളില്‍ സാധാരണക്കാരെ പ്രത്യേകം പ്രത്യേകം കണ്ടുകൊണ്ടാണ്‌ സ്ഥാനാര്‍ത്ഥി ഓരോ കേന്ദ്രങ്ങളും പിന്നിട്ടത്‌. അഴിമതിയുടെ കോട്ടകൊത്തകങ്ങളില്‍ നിന്ന്‌ രാജ്യത്തെ രക്ഷിക്കാന്‍ സാധാരണക്കാരന്‍ നേരിട്ടിറങ്ങി ഇക്കുറി താമര ചിഹ്നത്തിന്‌ തന്നെ വോട്ട്‌ ചെയ്താല്‍ മാത്രമേ കോണ്‍ഗ്രസ്സിന്റെ നെറികേടുകള്‍ മറുപടി പറയാന്‍ പറ്റൂ എന്ന്‌ സ്ഥാനാര്‍ത്ഥിയുടെ വരവിന്‌ മുന്നോടിയായുള്ള പാര്‍ട്ടിപ്രവര്‍ത്തകരുടെ നേതാക്കള്‍ പ്രസംഗിച്ചുകൊണ്ടിരുന്നു. 
മുതുവട്ടൂര്‍, പേരകം, വാഴപ്പിള്ളി പ്രദേശങ്ങളിലൂടെ മുന്നോട്ട്‌ പോകുമ്പേഴേക്കും ഇരുട്ട്‌ പരന്നിരുന്നു. കനത്ത മഴക്കാറുള്ളതിനാല്‍ ചൂടിന്‌ ഒരു ശമനവും ഉണ്ടായിരുന്നില്ല. മമ്മിയൂര്‍ വഴി പടിഞ്ഞാറെ നടയില്‍ പ്രചരണം അവസാനിക്കുമ്പോഴേക്കും സമയം ഏഴരയും കടന്നു. സംഘപരിവാര്‍ പ്രവര്‍ത്തകരുടെ ഊഷ്മളമായ വരവേല്‍പ്പായിരുന്നു എവിടെയും കണ്ടിരുന്നത്‌. ഇക്കുറി മാറ്റത്തിന്റെ കാറ്റ്‌ കേരളക്കരയിലും പടിഞ്ഞാറന്‍ കാറ്റുപോലെ ആഞ്ഞുവീശുമെന്ന്‌ ഏവരും ഉറപ്പോടെ പറയുന്നുണ്ടായിരുന്നു. ലക്ഷ്യബോധമില്ലാത്ത സോണിയയും രാഹുലും നയിക്കുന്ന കോണ്‍ഗ്രസ്സിന്റേയും യാതൊരു തീരുമാനമോ തീര്‍ച്ചയോ ഇല്ലാത്ത കെജരിവാള്‍ നയിക്കുന്ന ആം ആദ്മി പാര്‍ട്ടിയും എവിടെയും എത്താനും പോകുന്നില്ല രാജ്യത്തിനൊരു ചലനവും ഇവരെക്കൊണ്ടാകില്ലെന്ന്‌ സാധാരണക്കാരന്‌ വരെ മനസ്സിലാകുന്ന വിധമായിരുന്നു ഇവരുടെ ഭരണത്തിന്റെ താളം തെറ്റല്‍ കൊണ്ട്‌ നാം മനസ്സിലാക്കിയത്‌. ഗുജറാത്തിനെപ്പോലെ ഭാരതത്തെ വികസനക്കുതിപ്പോടെ മുന്നിലേക്ക്‌ നയിക്കാന്‍ നരേന്ദ്രമോദി എന്ന മഹാമന്ത്രമാണ്‌ നാടെങ്ങും അലയടിക്കുന്നതെന്നും ഈ മാറ്റം തന്നെയാണ്‌ കേരളക്കരക്കുള്ള മഹാമന്ത്രമെന്നും നമോ വികാരമാണ്‌ നമ്മുടെ വഴികാട്ടിയെന്നും സ്ഥാനാര്‍ത്ഥിയെത്തുന്നതിന്‌ മുമ്പായി നാട്ടുകാരെ അഭിസംബോധന ചെയ്തുകൊണ്ട്‌ നിരവധി പ്രവര്‍ത്തകര്‍ പറഞ്ഞിരുന്നു. ദയാനന്ദന്‍ മാസ്റ്റര്‍ പട്ടികജാതി സംസ്ഥാനസമിതി അംഗം വേലായുധകുമാര്‍, കെ. ആര്‍. അനീഷ്‌ മാസ്റ്റര്‍, തേര്‍ളി നാരായണന്‍, രാജന്‍ തറയില്‍, കെ. സി. മുരളി, പി. എം. ഭരതന്‍, സി. നിരാമയന്‍, ബാലന്‍ തിരുവെങ്കിടം, സുമേഷ്‌ തേര്‍ളി, കെ. ജി. രാധാകൃഷ്ണന്‍ തുടങ്ങിയ പരിവാര്‍ സംഘടനയിലേയും ബിജെപിയുടേയും സമുന്നതരായ നേതാക്കള്‍ സ്ഥാനാര്‍ത്ഥിയോടൊപ്പം ഗുരുവായൂര്‍ മണ്ഡലത്തിന്റെ വിവിധ സ്ഥലങ്ങളില്‍ സ്വീകരണത്തില്‍ ഒപ്പം പങ്കുചേര്‍ന്നു. സ്ഥാനാര്‍ത്ഥിയെ സ്വീകരിക്കാനെത്തിയ ആബാലവൃദ്ധം ജനങ്ങളും ഒരു മാറ്റത്തിന്റെ ഉള്‍വിളിക്ക്‌ കാതോര്‍ക്കുന്ന അനുഭവങ്ങളായിരുന്നു എവിടെയും കണ്ടത്‌.
പാലേലി മോഹന്‍

</TEXT>
</DOC>