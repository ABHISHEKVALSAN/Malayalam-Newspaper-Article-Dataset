<DOC>
<DOCNO>114062810800.utf8</DOCNO>
<TEXT>


           മരുന്നുപയോഗിച്ചാണ് പലരും റിസള്‍ട്ടുണ്ടാക്കുന്നതെന്ന് ഉഷ    

Saturday 28 June 2014 11:09 pm IST

കോട്ടയം: സ്‌പോര്‍ട്‌സ് മരുന്നുകളുടെ ഉപയോഗത്തോടെയാണ് പലരും റിസള്‍ട്ടുകള്‍ ഉണ്ടാക്കുന്നതെന്നും വിദേശ കോച്ചുകള്‍ക്ക് നല്‍കുന്ന പരിഗണന തദ്ദേശീയരായ കോച്ചുകള്‍ക്കു ലഭിക്കുന്നില്ലെന്നും ഒളിംപ്യന്‍ പി.ടി. ഉഷ.

 കായിക താരങ്ങളുടെ പരിശീലനത്തിനായി വിദേശ കോച്ചുകളെ എത്തിച്ചു തുടങ്ങിയതോടെ താരങ്ങള്‍ക്കിടയില്‍ ഉത്തേജക മരുന്നുകളുടെ ഉപഭോഗം പെരുകിയതായും ഉഷ പറഞ്ഞു. കോട്ടയം പ്രസ്‌ക്ലബില്‍ നടന്ന മീറ്റ് ദ പ്രസില്‍ സംസാരിക്കുകയായിരുന്നു അവര്‍. 

സ്‌കൂള്‍ തലം മുതല്‍ കായിക രംഗത്തേക്ക് എത്തുന്ന താരം കോളേജ് പഠനത്തോടെ ഈ രംഗത്തു നിന്നു മറയുകയാണ്. ഇവിടെയാണ് കായിക താരത്തിന്റെയും കായിക രംഗത്തിന്റെയും അധ:പതനം തുടങ്ങുന്നത്. ചൂണ്ടിക്കാട്ടാന്‍ പറ്റിയ താരങ്ങള്‍ പോലും ഇപ്പോള്‍ വളര്‍ന്നു വരുന്നില്ല. മികച്ച നേട്ടം കൈവരിക്കുന്നവരുടെ ജീവിത സാഹചര്യങ്ങള്‍ ദുര്‍ബലമാണ്. അവരുടെ മാനസിക പിരിമുറുക്കങ്ങള്‍ കൂടി പരിഹരിക്കേണ്ടതാണ്.അവാര്‍ഡുകള്‍ നല്ലതാണ്. പക്ഷേ അര്‍ഹതപ്പെട്ടവരെ അവഗണിക്കരുതെന്നും ഉഷ കൂട്ടിച്ചേര്‍ത്തു. 


    
</TEXT>
</DOC>