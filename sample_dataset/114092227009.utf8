<DOC>
<DOCNO>114092227009.utf8</DOCNO>
<TEXT>


           പാലാക്കാരും പാണക്കാട്ടുകാരും നാടിനെ കൊള്ളയടിക്കുന്നുവെന്ന് ബിജെപി    

Monday 22 September 2014 10:36 pm IST

        തിരുവനന്തപുരം: പാലാക്കാരും പാണക്കാട്ടുകാരും നാടിനെ കൊള്ളയടിക്കുന്നുവെന്ന് ബിജെപി സംസ്ഥാന പ്രസിഡന്റ് വി. മുരളീധരന്‍. നികുതി വര്‍ധനവിനും നിയമന നിരോധനത്തിനുമെതിരെ യുവമോര്‍ച്ച സംഘടിപ്പിച്ച സെക്രട്ടേറിയറ്റ് മാര്‍ച്ച് ഉദ്ഘാടനം ചെയ്തു സംസാരിക്കുകയായിരുന്നു അദ്ദേഹം.

പാറക്വാറി മാഫിയ, വിദ്യാഭ്യാസ മാഫിയ, നികുതി വെട്ടിപ്പ് ഇതിനെല്ലാം വഴിയൊരുക്കിക്കൊടുക്കുന്ന പാലാക്കാരന്‍ ഭരിക്കുന്ന വകുപ്പിനും പാണക്കാട്ടുകാര്‍ ഭരിക്കുന്ന വകുപ്പിനും കൈമടക്ക് കൃത്യമായി അങ്ങെത്തുന്നുണ്ട്. സര്‍ക്കാര്‍ തോട്ടങ്ങളുടെ നിശ്ചയിച്ചത് വര്‍ഷങ്ങള്‍ക്കു മുമ്പാണ്. വന്‍കിട തോട്ടങ്ങള്‍ നടത്തുന്നത് സാധാരണക്കാരല്ല. അന്ന് നിശ്ചയിച്ച് തുച്ഛമായ പാട്ടത്തുക എന്തുകൊണ്ട് കൂട്ടുന്നില്ല. പാട്ടം വര്‍ധിപ്പിച്ചാല്‍ സര്‍ക്കാരിന് ലഭിക്കുന്നത് 2000 കോടിയല്ല, 20,000 കോടിക്കു മുകളിലായിരിക്കും.

ഇടുക്കി, തിരുവനന്തപുരം, പത്തനം തിട്ട, കൊല്ലം എന്നിവിടങ്ങളിലെ വനപ്രദേശം തോട്ടങ്ങളാക്കി പാട്ടത്തിനു നല്‍കിയിരിക്കുന്നത് ഹാരിസണ്‍ പോലുള്ള കുത്തകകള്‍ക്കാണ്. ഇത്തരക്കാരുടെ തോട്ടങ്ങളുടെ പാട്ടത്തുക വര്‍ധിപ്പിക്കാന്‍ ധനവകുപ്പോ സര്‍ക്കാരോ തീരുമാനിക്കാത്തത് കൈമടക്ക് കിട്ടുന്നതു കൊണ്ടാണെന്നും അദ്ദേഹം പറഞ്ഞു. സംസ്ഥാനത്തെ ക്വാറികള്‍ക്കുള്ള നികുതി തുച്ഛമാണ്. എന്നാല്‍, ക്വാറി മുതലാളിമാര്‍ പത്തനംതിട്ട ജില്ലയില്‍ നിന്നുമാത്രം ഉണ്ടാക്കുന്നത് 100കോടി രൂപയ്ക്കു മുകളില്‍. ഇപ്പോഴുണ്ടായിരിക്കുന്ന സാമ്പത്തിക പ്രതിസന്ധിക്കു കാരണം തന്നെ അഴിമതികൊണ്ടാണ്. ഗസ്റ്റ് ലക്ച്ചറന്‍മാരെ നിയനിക്കുന്നതിനും കോഴ വാങ്ങുന്നുണ്ട്. ഇതിനൊക്കെ കണക്കു പറഞ്ഞ് വരുമാനം പാണക്കാട്ടേക്കു പോകുന്നുണ്ട്. ഇത് ബിജെപിയല്ല പറഞ്ഞത്. അവരുടെ കൂടെയുള്ളവര്‍ പറയുന്നതാണ്. ഇങ്ങനെയൊക്കെ കേരളത്തെ പിന്നോട്ടടിക്കുമ്പോള്‍ ഖജനാവ് കാലിയാണെന്നു പറഞ്ഞ് ജനങ്ങളെ പിഴിയാന്‍ ശ്രമിക്കുകയാണെങ്കില്‍ അത് കണ്ടിരിക്കാന്‍ ബിജെപിക്കാവില്ല.

ഈ സമരം തുടക്കമാണ്. കേരള ജനതയുടെ ക്ഷമയെ പരീക്ഷിക്കുകയാണെങ്കില്‍ ക്ഷമയ്ക്കും അതിരുണ്ട്. യുഡിഎഫ് ഭരിച്ചിരുന്ന കാലത്തെല്ലാം നികുതി വര്‍ധനയുണ്ടായിട്ടുണ്ട്. 32,000 കോടിയോളം നികുതിയിനത്തില്‍ പിരിച്ചെടുക്കാനുണ്ട്. ഇത് പിരിക്കാതെയാണ് ജനങ്ങളുടെ മേല്‍ 2000 കോടിയുടെ നികുതിഭാരം അടിച്ചേല്‍പ്പിക്കുന്നത്. ധനമന്ത്രി അവതരിപ്പിച്ച ബജറ്റിലെ നികുതിയേക്കാള്‍ കൂടിയ നികുതിയാണ് ഇപ്പോള്‍ പിരിക്കാന്‍ തീരുമാനിച്ചിരിക്കുന്നതെന്നും അദ്ദേഹം പറഞ്ഞു. ഇതിനെതിരേ വരും ദിവസങ്ങളില്‍ ശക്തമായ പ്രക്ഷേഭ പരിപാടികള്‍ പാര്‍ട്ടി ആലോചിച്ച് നടപ്പാക്കുമെന്നും അദ്ദേഹം പറഞ്ഞു. യുവമോര്‍ച്ച സംസ്ഥാന പ്രസിഡന്റ് പി. സുധീര്‍, ബിജെപി സംസ്ഥാന വക്താവ് വി.വി. രാജേഷ് എന്നിവര്‍ സമരത്തെ അബിസംബോധന ചെയ്തു സംസാരിച്ചു.
    
</TEXT>
</DOC>