<DOC>
<DOCNO>114070713017.utf8</DOCNO>
<TEXT>


           സിപിഎം വിട്ടവര്‍ ബിജെപിയിലേക്ക്    

Monday 7 July 2014 10:31 pm IST

മുളന്തുരുത്തി: മുളന്തുരുത്തിയിലെ സിപിഎം വിഭാഗീയത പുതിയ തലത്തിലേക്ക്. മനംമടുത്ത പ്രവര്‍ത്തകര്‍ ബിജെപിയിലേക്ക് കൂട്ടത്തോടെയെത്തുകയാണ്. മുളന്തുരുത്തിയില്‍ സിപിഎം പ്രസ്ഥാനം കെട്ടിപ്പടുത്ത ആദ്യകാല കമ്മ്യൂണിസ്റ്റ് നേതാവും മുന്‍ ഗ്രാമപഞ്ചായത്ത് പ്രസിഡന്റുമായ വി.എ.പള്ളിയാന്റെ മരുമകനും ടിമ്പര്‍ വര്‍ക്കേഴ്‌സ് യൂണിയന്‍ മുളന്തുരുത്തി മുന്‍ മേഖല സെക്രട്ടറിയും മുന്‍ ഗ്രാമപഞ്ചായത്ത് അംഗവുമായ വി.ടി.ജനാര്‍ദ്ദനന്‍(മോഹനന്‍), പി.എ.മോഹനന്‍, പി.എ.സുഗുണന്‍, കെ.പി.കുട്ടപ്പന്‍, പി.കെ.സുനി, പി.എ.മണി, ബിജു.കെ.പൗലോസ് തുടങ്ങിയവരുടെ നേതൃത്വത്തില്‍ നൂറോളം സിപിഎം പ്രവര്‍ത്തകരും അനുഭാവികളും ബിജെപിയില്‍ ചേര്‍ന്നു.
സിപിഎമ്മിന്റെ ശക്തികേന്ദ്രമായിരുന്ന പുളിക്കമാലി പുല്ലംവാല്‍ ഹരിജന്‍ കോളനിയില്‍ ചേര്‍ന്ന പൊതുയോഗത്തില്‍ ബിജെപി എറണാകുളം ജില്ല ജനറല്‍ സെക്രട്ടറി എം.എന്‍.മധു പാര്‍ട്ടിയില്‍ ചേര്‍ന്നവര്‍ക്ക് മെമ്പര്‍ഷിപ്പ് നല്‍കികൊണ്ട് യോഗം ഉദ്ഘാടനം ചെയ്തു.ബിജെപി പിറവം നിയോജക മണ്ഡലം പ്രസിഡന്റ് വി.എസ്.സത്യന്‍ യോഗത്തില്‍ അദ്ധ്യക്ഷത വഹിച്ചു.യുവമോര്‍ച്ച സംസ്ഥാന സമിതി അംഗം പി.എച്ച്.ശൈലേഷ് കുമാര്‍, ബിജെപി ജില്ലാ സമിതി അംഗം ഷാജി കണ്ണന്‍കോട്ടില്‍, മറ്റുബിജെപി നേതാക്കളായ കെ.ആര്‍.രാജേഷ്, എം.പി.ദുര്‍ഗ്ഗാപ്രസാദ്, പി.കെ.അശോകന്‍, സരേഷ് തുടങ്ങിയവരും രാഷ്ട്രീയ സ്വയം സേവക സംഘം താലൂക്ക് സഹകാര്യവാഹ് ഒ.പി.പ്രേംരാജ് തുടങ്ങിയവരും സംബന്ധിച്ചു.
    
</TEXT>
</DOC>