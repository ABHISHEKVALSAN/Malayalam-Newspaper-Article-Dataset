<DOC>
<DOCNO>114051800597.utf8</DOCNO>
<TEXT>


           സാമൂഹ്യ സാമ്പത്തിക ജാതി സെന്‍സസിന്റെ കരടായി; പഞ്ചായത്ത്തല പ്രസിദ്ധീകരണം ഇന്ന്‌    

Sunday 18 May 2014 9:56 pm IST

        കോഴിക്കോട്‌: രണ്ട്‌ വര്‍ഷത്തിലേറെ സമയമെടുത്ത്‌ തയ്യാറാക്കിയ സാമൂഹ്യ സാമ്പത്തിക ജാതി സെന്‍സസ്‌(സോഷ്യോ ഇക്കണോമിക്‌ കാസ്റ്റ്‌ സെന്‍സസ്‌ -സെക്‌-2011)ന്റെ കരട്‌ പട്ടികയിലും അപാകതകളേറെ. 
ഗുരുതമായ പിഴവുകളുള്ള ഇത്‌ പൊതുതാല്‍പര്യാര്‍ത്ഥം പ്രസിദ്ധീകരിക്കുന്നതിനായി ഡിആര്‍ഡിഎ(ഡിസ്ട്രിക്‌ റൂറല്‍ ഡവലപ്മെന്റ്‌ ഏജന്‍സി) ബ്ലോക്ക്‌ പഞ്ചായത്തുകള്‍ മുഖേന കഴിഞ്ഞ ദിവസം ഗ്രാമപഞ്ചായത്തുകള്‍ക്ക്‌ നല്‍കി. ഈ മാസം 19ന്‌ സംസ്ഥാനത്തെ വില്ലേജ്‌, ഗ്രാമപഞ്ചായത്ത്‌, ബ്ലോക്ക്‌ പഞ്ചായത്ത്‌ ഓഫീസുകളില്‍ പൊതുജനത്തിന്‌ പരിശോധനക്കായി ഈ പട്ടിക പ്രസിദ്ധീകരിക്കാനാണ്‌ നിര്‍ദ്ദേശം. ആക്ഷേപം സ്വീകരിച്ച്‌ പരിഹരിക്കാനുള്ള നടപടികളാകും തുടര്‍ന്നുണ്ടാവുക. ഇതിന്റെ ഭാഗമായി ഗ്രാമപഞ്ചായത്ത്‌ തലത്തില്‍ ഈ മാസം 28ന്‌ പ്രത്യേക ഗ്രാമസഭ വിളിക്കണം. ജൂണ്‍ എട്ടിന്‌ ശേഷം തര്‍ക്കത്തില്‍ അപ്പീലില്‍ പോകാനും ആ മാസം 29ഓടെ എല്ലാ തര്‍ക്കങ്ങളും പരിഹരിക്കാനും സമയമുണ്ട്‌. തുടര്‍ന്ന്‌ അന്തിമ പട്ടിക ജൂലായ്‌ 17ന്‌ പ്രസിദ്ധീകരിക്കാനുമാണ്‌ നീക്കം.
അടിസ്ഥാന കാര്യങ്ങളില്‍പ്പോലും സര്‍വെ കരടില്‍ പിഴവുകളുണ്ട്‌. കുടുംബങ്ങളെ സംബന്ധിച്ച്‌ പൂര്‍ണ്ണ വിവരങ്ങളില്ല. ഗൃഹനാഥന്റെ വീട്ടുപേരും സ്ഥലപ്പേരു പോലും ഉള്‍പ്പെടുത്തിയിട്ടില്ല. പലചോദ്യങ്ങള്‍ക്കും ഉത്തരം നല്‍കാതെ ഒഴിച്ചിട്ടിരിക്കയാണ്‌.
2011 പകുതിയോടെയാണ്‌ സെന്‍സസ്‌ പ്രവര്‍ത്തനം തുടങ്ങിയത്‌. അധ്യാപകരെയാണ്‌ വിവരശേഖരണത്തിനായി നിയോഗിച്ചത്‌. നേരത്തെ പട്ടിക തയ്യാറായെങ്കിലും അപാകതയുള്ളതിനാല്‍ വീണ്ടും സര്‍വെ നടത്തുകയായിരുന്നു. ഇങ്ങനെ പൂര്‍ത്തിയാക്കിയ സര്‍വെയിലാണ്‌ ഗുരുതരമായ പിഴവുകളുള്ളത്‌. 
സെക്‌ അന്തിമ പട്ടികയില്‍ നിന്നാണ്‌ സംസ്ഥാനത്തെ ബിപിഎല്‍ പട്ടിക തയ്യാറാക്കുക.
എം.കെ.രമേഷ്കുമാര്‍

</TEXT>
</DOC>