<DOC>
<DOCNO>114050897738.utf8</DOCNO>
<TEXT>


           ദക്ഷിണ നാവിക ആസ്ഥാനം സുരക്ഷാഭീഷണിയില്‍: സേനാമേധാവി    

Thursday 8 May 2014 9:25 am IST

കൊച്ചി: കൊച്ചി നാവിക ആസ്ഥാനം സുരക്ഷാഭീഷണി നേരിടുന്നതായി നാവികസേനാ മേധാവി ആര്‍.കെ. ധവാന്‍. നാവിക ആസ്ഥാനം ആക്രമിക്കാന്‍ ഐഎസ്‌ഐ പദ്ധതിയിട്ടിരുന്നതായി തമിഴ്‌നാട്‌ പോലീസ്‌ നല്‍കിയ റിപ്പോര്‍ട്ട്‌ നാവികസേനാ മേധാവി സ്ഥിരീകരിച്ചു. ചുമതലയേറ്റശേഷം ഇന്നലെ കൊച്ചി നാവിക ആസ്ഥാനത്ത്‌ സന്ദര്‍ശനം നടത്താനെത്തിയ ധവാന്‍ മാധ്യമപ്രവര്‍ത്തകരോട്‌ സംസാരിക്കുകയായിരുന്നു. 
ഇന്ത്യയുടെ ദക്ഷിണ നാവിക ആസ്ഥാനമായ കൊച്ചിയില്‍ ആക്രമണം നടത്താന്‍ പാക്‌ ചാരസംഘടനയായ ഐഎസ്‌ഐ പദ്ധതിയിട്ടിരുന്ന കാര്യം നാവികസേനക്ക്‌ നേരത്തെ അറിയാമായിരുന്നുവെന്നും ധവാന്‍ പറഞ്ഞു. നാവിക ആസ്ഥാനത്തിനും ഉദ്യോഗസ്ഥര്‍ക്കും സുരക്ഷ വര്‍ധിപ്പിച്ചിട്ടുണ്ട്‌. നാവികസേനയുടെ കൊച്ചിയിലെ പരിശീലനകേന്ദ്രം, വെല്ലിംഗ്ടണ്‍ ദ്വീപ്‌, ഏഴിമല നാവിക അക്കാദമി എന്നിവ ആക്രമിക്കാന്‍ പദ്ധതിയിട്ടിരുന്നതായി പിടിയിലായ ഐഎസ്‌ഐ ഏജന്റ്‌ ശ്രീലങ്കന്‍ സ്വദേശിയായ സക്കീര്‍ ഹുസൈനില്‍നിന്ന്‌ വിവരം ലഭിച്ചതായാണ്‌ തമിഴ്‌നാട്‌ പോലീസിലെ ക്യൂബ്രാഞ്ച്‌ അറിയിച്ചത്‌. ഏപ്രില്‍ 29 ന്‌ ചെന്നൈയിലാണ്‌ ഇയാള്‍ പിടിയിലായത്‌.
അന്തര്‍വാഹിനി പൊട്ടിത്തെറിച്ചത്‌ ഉള്‍പ്പെടെ അടുത്തകാലത്തുണ്ടായ അപകടങ്ങള്‍ നാവികസേനയുടെ പ്രതിഛായ മോശമാക്കിയിട്ടുണ്ടെന്നും സേനാ മേധാവി പറഞ്ഞു. സങ്കീര്‍ണമായ ഒട്ടേറെ ഉപകരണങ്ങള്‍ ഉപയോഗിച്ചാണ്‌ നാവികസേന പ്രവര്‍ത്തിക്കുന്നത്‌. ഇത്തരം അപകടങ്ങള്‍ സ്വാഭാവികമാണ്‌. എന്നാല്‍ തുടര്‍ച്ചയായി ഇത്തരം അപകടങ്ങള്‍ ഉണ്ടായതോടെ സേനയെക്കുറിച്ച്‌ മോശം അഭിപ്രായം രൂപപ്പെടാനിടയായി. എന്നാല്‍ നാവികസേനയുടെ കരുത്തിന്‌ കുറവൊന്നും സംഭവിച്ചിട്ടില്ലെന്ന്‌ ആര്‍.കെ. ധവാന്‍ പറഞ്ഞു. വൈസ്‌ അഡ്മിറല്‍ സതീഷ്‌ സോണിയും അദ്ദേഹത്തോടൊപ്പമുണ്ടായിരുന്നു. രാവിലെ നാവിക ആസ്ഥാനത്ത്‌ നടന്ന പാസിംഗ്‌ഔട്ട്‌ പരേഡില്‍ ആര്‍.കെ. ധവാന്‍ ഗാര്‍ഡ്‌ ഓഫ്‌ ഓണര്‍ സ്വീകരിച്ചു.
    
</TEXT>
</DOC>