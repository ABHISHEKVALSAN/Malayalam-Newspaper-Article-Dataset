<DOC>
<DOCNO>114053104179.utf8</DOCNO>
<TEXT>


           പുറത്താക്കിയവരെ തിരിച്ചെടുക്കാന്‍ മന്ത്രി സ്മൃതിയുടെ അഭ്യര്‍ത്ഥന    

Saturday 31 May 2014 10:03 pm IST

ന്യൂദല്‍ഹി: പുറത്താക്കിയ അഞ്ച്‌ അദ്ധ്യാപകേതര ജീവനക്കാരെ ഉടന്‍ സര്‍വീസില്‍ തിരിച്ചെടുക്കാന്‍ മാനവശേഷി വകുപ്പു മന്ത്രി സ്മൃതി ഇറാനി ദല്‍ഹി സര്‍വകലാശാലാ അധികൃതരോട്‌ ആവശ്യപ്പെട്ടു. മന്ത്രിയുടെ വിദ്യാഭ്യാസ യോഗ്യത സംബന്ധിച്ച വിഷയത്തില്‍ വിവരം ചോര്‍ത്തിയെന്നാരോപിച്ച്‌ അഞ്ചു പേരെ സര്‍വകലാശാല പുറത്താക്കിയിരുന്നു.

പൊതു പ്രവര്‍ത്തകരായ ആരുടെയും ജീവിതം തുറന്നതും ആര്‍ക്കും വിമര്‍ശിക്കാവുന്നതുമായിരിക്കണമെന്നും തന്റെ കാര്യവും വ്യത്യസ്തമല്ലെന്നും മന്ത്രി സ്മൃതി ട്വിറ്ററില്‍ എഴുതി. "ദല്‍ഹി യൂണിവേഴ്സിറ്റി ഒരു സ്വയംഭരണ സ്ഥാപനമാണ്‌. അതിനാല്‍ വൈസ്‌ ചാന്‍സലര്‍ക്ക്‌ ഇതു സംബന്ധിച്ച്‌ നിര്‍ദ്ദേശം നല്‍കാനാവില്ല, അതിനാല്‍ എന്റെ അഭ്യര്‍ത്ഥന അറിയിച്ചിട്ടുണ്ട്‌," മന്ത്രി എഴുതി.

വെള്ളിയാഴ്ചയാണ്‌ സര്‍വകലാശാലയിലെ സ്കൂള്‍ ഓഫ്‌ ഓപ്പണ്‍ ലേണിംഗ്‌ വിഭാഗം അഞ്ചു ജീവനക്കാരെ പുറത്താക്കിയത്‌. സര്‍വകലാശാലയുടെ അതീവരഹസ്യ മേഖലയില്‍ അനുമതിയില്ലാതെ കയറി രേഖകള്‍ പരിശോധിച്ചുവെന്നും രേഖകള്‍ പരസ്യമാക്കിയെന്നതുമാണ്‌ അവര്‍ക്കെതിരേയുള്ള കുറ്റം. ഒരു സെക്ഷന്‍ ഓഫീസറും നാലു സഹപ്രവര്‍ത്തകരുമാണ്‌ പുറത്തായത്‌. ഇവര്‍ക്കെതിരെ അന്വേഷണവും ആരംഭിച്ചിട്ടുണ്ട്‌. 

എന്നാല്‍ എന്തിനും ബിജെപി സര്‍ക്കാരിനെതിരെ ആരോപണം ഉന്നയിക്കാറുള്ള കോണ്‍ഗ്രസ്‌ പതിവുപോലെ ഈ സസ്പെന്‍ഷന്‍ നടപടിയും മോദിസര്‍ക്കാരിന്റെതാണെന്നു കുറ്റപ്പെടുത്തി. "അഞ്ച്‌ ഉദ്യോഗസ്ഥരെ സസ്പന്‍ഡു ചെയ്തു. മന്ത്രിയുടെ വിദ്യാഭ്യാസയോഗ്യത സംബന്ധിച്ച വിവരങ്ങള്‍ പരസ്യമാക്കിയതിനാണിത്‌. ഈ സര്‍ക്കാര്‍ സുതാര്യതയില്‍ വിശ്വസിക്കുന്നുണ്ടോ," കോണ്‍ഗ്രസ്‌ ജനറല്‍ സെക്രട്ടറി ദിഗ്‌വിജയ്സിംഗ്‌ ചോദിച്ചു. 

എന്നാല്‍ സ്വയംഭരണ സ്ഥാപനമായ സര്‍വകലാശാലയുടെ കാര്യത്തില്‍ സര്‍ക്കാര്‍ ഒരുതരത്തിലും ഇടപെടില്ലെന്നു വ്യക്തമാക്കിയതോടെ കോണ്‍ഗ്രസ്‌ വീണ്ടും വെട്ടിലായി.
    
</TEXT>
</DOC>