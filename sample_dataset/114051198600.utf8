<DOC>
<DOCNO>114051198600.utf8</DOCNO>
<TEXT>


           ചേര്‍ത്തലയില്‍ ലോറിയും പാല്‍വണ്ടിയും കൂട്ടിയിടിച്ച്  ഒരു മരണം    

Sunday 11 May 2014 11:42 am IST

ആലപ്പുഴ: ചേര്‍ത്തല മായിത്തറയില്‍ ദേശിയപാത 47-ല്‍ തടി കയറ്റി വന്ന ലോറിയും പാല്‍ കയറ്റി വന്ന പിക്ക് അപ് വാനും കൂട്ടിയിടിച്ച് ഒരു മരണം. അപകടത്തില്‍  രണ്ട് പേര്‍ക്ക് ഗുരുതരമായി പരുക്കേറ്റു. ഇന്നു പുലര്‍ച്ചെ നാല് മണിയോടെയാണ് സംഭവം.

പാലുമായി പോയിരുന്ന ടാറ്റ എയ്‌സ് ഓടിച്ച ആലപ്പുഴ എഴുപുന്ന അറയ്ക്കല്‍ ബാബുവിന്റെ മകന്‍ ഷിബു (35) ആണ് മരിച്ചത്. പരിക്കേറ്റ എഴുപുന്ന സ്വദേശികളായ പള്ളിക്കത്തയില്‍ ബോബന്‍ (39) ബാബു (42) എന്നിവര്‍ ആലപ്പുഴ മെഡിക്കല്‍ കോളേജ് ആസ്പത്രിയില്‍ ചികിത്സയിലാണ്.

എറണാകുളം ഭാഗത്തേയ്ക്ക് അമിതവേഗതയില്‍ പോവുകയായിരുന്ന ലോറി എയ്‌സിനെ ഇടിച്ച് അതിന് മുകളിലേയ്ക്ക് മറിയുകയായിരുന്നു. മൂന്ന് മണിക്കൂര്‍ നേരത്തെ പരിശ്രമത്തിന് ഒടുവിലാണ് ലോറിയും തടിയും മാറ്റി ഓട്ടോയില്‍ നിന്ന് മരിച്ച ഷിബുവിനെയും മറ്റു രണ്ടുപേരെയും പുറത്തെടുത്തത്. നേര്‍ക്കു നേര്‍ കൂട്ടിയിടിച്ചതിനാല്‍ തന്നെ അമിതവേഗമാണ് കാരണമെന്ന് കരുതുന്നു.
    
</TEXT>
</DOC>