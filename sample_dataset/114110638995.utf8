<DOC>
<DOCNO>114110638995.utf8</DOCNO>
<TEXT>


           മുക്കം കുമ്മിണി പീഡനം: കേസന്വേഷണം നിലച്ചു പ്രതികള്‍ക്ക് ആഭ്യന്തര വകുപ്പിന്റെ സംരക്ഷണമെന്ന് ആരോപണം    

Thursday 6 November 2014 10:38 pm IST

        കോഴിക്കോട്: മുക്കം കുമ്മിണിയില്‍ പ്രായപൂര്‍ത്തിയാകാത്ത 13 കാരിയെ പീഡിപ്പിച്ച കേസില്‍ പ്രതികള്‍ക്ക് ആഭ്യന്തര വകുപ്പിന്റെ സംരക്ഷണം. 2008 ല്‍ മുക്കം പോലീസ് സ്റ്റേഷനില്‍ രജിസ്റ്റര്‍ ചെയ്ത കേസില്‍ 16 പ്രതികള്‍ ഉണ്ടെങ്കിലും ഇതേ വരെ 9 പേരെ മാത്രമാണ് പോലീസിന് പിടികൂടാനായത്.

മറ്റു പ്രതികളെ ക്കുറിച്ചുള്ള അന്വേഷണം എങ്ങുമെത്തിയില്ലെന്ന് മാത്രമല്ല കേസിലുള്‍പ്പെട്ട പ്രധാന പ്രതികളെ സംരക്ഷിക്കാനാണ് ശ്രമം നടക്കുന്നത്. ഇപ്പോള്‍ നിര്‍ഭയയില്‍ കഴിയുന്ന പെണ്‍കുട്ടിയെ സ്വാധീനിച്ച് മൊഴി മാറ്റാനും അണിയറയില്‍ ശ്രമം നടക്കുന്നുണ്ട്.

2007 ആഗസ്റ്റില്‍ സ്‌കൂളില്‍ പഠിച്ചുകൊണ്ടിരുന്ന പെണ്‍കുട്ടിയെ സ്‌കൂളിലെ പ്യൂണ്‍ പീഡിപ്പിച്ച കേസ് ഒതുക്കിത്തീര്‍ക്കുകയായിരുന്നു. കോണ്‍ഗ്രസ് അഭിഭാഷക സംഘടനയുടെ സംസ്ഥാന തല നേതാവാണ് ഇതിന് ഇടനിലക്കാരനായത്. ഇതേ നേതാവാണ് പീഡനക്കേസ് ഒതുക്കിത്തീര്‍ക്കാനും അട്ടിമറിക്കാനും ശ്രമം നടത്തുന്നത്.

കുട്ടിയെ വയനാട്ടില്‍ കൊണ്ടുപോയി പീഡിപ്പിച്ച കോണ്‍ഗ്രസ് സംഘടനയുടെ നേതാവിനെ പ്രതിപ്പട്ടികയില്‍ നിന്നു തന്നെ ഒഴിവാക്കിയിരിക്കുകയാണ്. കേസിലെ പ്രധാന പ്രതിക്ക് മാസപ്പടിയായി പതിനായിരം രൂപ വരെ നല്‍കിയാണ് നേതാവിനെ ഒഴിവാക്കുന്നതില്‍ അണിയറ സംഘം വിജയിച്ചത്. പെണ്‍കുട്ടിയെ പീഡിപ്പിച്ച വയനാട്ടിലെ വൈത്തിരിക്കടുത്ത വീടു പൂര്‍ണ്ണമായും പൊളിച്ചുകളയുകയും ചെയ്തു. തെളിവ് നശിപ്പിക്കുന്നതിന്റെ ഭാഗമായാണ് ഇത് ചെയ്തതെന്നാണ് ആരോപണം.

മന്ത്രിസഭയിലെ ഉന്നതന്റെ അടുത്ത സുഹൃത്തുക്കളാണ് കേസില്‍ നിന്ന് രക്ഷപ്പെട്ട പ്രധാനികള്‍. ഈ ഉന്നതന്റെ വിദേശയാത്രയില്‍ താമസമൊരുക്കുന്നത് ഇവരാണ്. പെണ്‍കുട്ടിയെ പീഡിപ്പിച്ച കേസ് അന്വേഷണം മരവിച്ചിട്ടും പ്രധാന രാഷ്ട്രീയ പാര്‍ട്ടികളൊന്നും ഇതുവരെ ഇതിനെതിരെ രംഗത്തു വന്നിട്ടില്ല. പ്രതികള്‍ക്ക് ഇരു മുന്നണികളിലുമുള്ള സ്വാധീനമാണിതിന് പിന്നില്‍. കേസന്വേഷണം ഊര്‍ജിതമാക്കാനായി പ്രവര്‍ത്തിക്കുന്ന പ്രതീക്ഷ യൂത്ത് മൂവ്‌മെന്റ് ഭാരവാഹികളെ ഭീഷണിപ്പെടുത്തുന്നതായും പരാതിയുണ്ട്.

സമൂഹത്തിലെ ഉന്നത വ്യക്തികള്‍ ഉള്‍പ്പെടുന്ന പീഡനക്കേസ് ഒതുക്കിത്തീര്‍ക്കുന്നതിനെതിരെ രംഗത്തു വരണമെന്ന് പ്രതീക്ഷ ഭാരവാഹികള്‍ ആവശ്യപ്പെട്ടു. ഇരു മുന്നികളെയും പ്രതികള്‍ നിശ്ശബ്ദരാക്കിയിരിക്കുകയാണ്. കേസന്വേഷണം സമഗ്രവും നിഷ്പക്ഷവുമാക്കാന്‍ സര്‍ക്കാര്‍ മുന്‍കൈയെടുക്കണമെന്നും പ്രശ്‌നത്തെ നിയമപരമായി നേരിടുമെന്നും പ്രതീക്ഷ ഭാരവാഹികള്‍ ജന്മഭൂമിയോട് പറഞ്ഞു.
    
</TEXT>
</DOC>