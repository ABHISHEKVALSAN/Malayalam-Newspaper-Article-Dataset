<DOC>
<DOCNO>114042594516.utf8</DOCNO>
<TEXT>


           വ്യാജ ഒപ്പിട്ട് ഭൂമി തട്ടിയെടുത്ത  കേസില്‍ ഒരാള്‍ പിടിയില്‍    

Friday 25 April 2014 9:53 pm IST

        
കോട്ടയം:  ഭൂമി വാങ്ങിയ ആളുടെ വ്യാജ ഒപ്പിട്ടു ആധാരം തയാറാക്കി വസ്തു തട്ടിയെടുത്ത സംഭവത്തില്‍ നാലു വര്‍ഷത്തിനു ശേഷം ഒരാള്‍ പിടിയില്‍. ചങ്ങനാശേരി മുളക്കുഴ കൃഷ്ണവിലാസം അജികുമാര്‍ (44) ആണ് പിടിയിലായത്. വ്യാജ രേഖ ചമച്ചു ഭൂമി തട്ടിയെടുത്ത കേസില്‍ വസ്തു വിറ്റ ചലചിത്ര നിര്‍മാതാവ് കൂടിയായ നാട്ടകം ശശികുമാര്‍ മുമ്പു  അറസ്റ്റിലായിരുന്നു. ക്രൈം ബ്രാഞ്ച് അന്വേഷണ സംഘമാണ് അജികുമാറിനെ അറസ്റ്റ് ചെയ്തത്. 
നാട്ടകം ശശികുമാറിന്റെ ഉടമസ്ഥതയിലുള്ള നാട്ടകത്തെ വസ്തു നാല് വര്‍ഷം മുന്‍പു തിരുവാര്‍പ്പ് സ്വദേശി ഗോപകുമാര്‍ എന്ന ആളിനു കൈമാറിയിരുന്നു. തുടര്‍ന്നു  മാസങ്ങള്‍ക്ക് ശേഷം ശശി അജികുമാറിനെ കൂട്ടു പിടിച്ചു ഗോപകുമാറിന്റെ ഒപ്പ് വ്യാജമായി ഇട്ടു കരാറും ആധാരവും തയാറാക്കി തിരികെ എഴുതി വാങ്ങി എന്നാണ് കേസ്. ഒപ്പ് ശാസ്ത്രീയ പരിശോധനയ്ക്ക് വിധേയമാക്കിയപ്പോള്‍ ഗോപകുമാറിന്റേതല്ല എന്നു തെളിഞ്ഞിരുന്നു. ശശിയുടെ സഹായിയായ അജികുമാറിനെ അന്വേഷണ ഉദ്യോഗസ്ഥര്‍ നിരീക്ഷിച്ചു വരികയായിരുന്നു. പിന്നീടു ഇയാളെ കസ്റ്റഡിയിലെടുത്ത് ചോദ്യം ചെയ്തപ്പോള്‍ കൂടുതല്‍ വിവരങ്ങള്‍ ലഭിക്കുകയായിരുന്നു. ക്രൈം ബ്രാഞ്ച് എസ്പി ടി. സലിം, ഡിവൈഎസ്പി ജേക്കബ്, സിഐ ടി. അനില്‍കുമാര്‍, എസ്‌ഐ മോഹനന്‍ എന്നിവരുടെ നേതൃത്വത്തിലുള്ള സംഘമാണ് അജികുമാറിനെ പിടികൂടിയത്. കേസുമായി ബന്ധപ്പെട്ടു നാട്ടകം ശശി ഉള്‍പ്പെടെ അഞ്ച് പേരെ ക്രൈം ബ്രാഞ്ച് പിടികൂടിയിരുന്നു. പിടിയിലായ അജികുമാറിനെ കോടതിയില്‍ ഹാജരാക്കി. 

</TEXT>
</DOC>