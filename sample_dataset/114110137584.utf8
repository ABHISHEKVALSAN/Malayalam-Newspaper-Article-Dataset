<DOC>
<DOCNO>114110137584.utf8</DOCNO>
<TEXT>


           കോഴ ആരോപണം:മാണിക്കിത് ഒഴിയാബാധ    

Saturday 1 November 2014 11:24 pm IST

        തിരുവനന്തപുരം: മറുകണ്ടം ചാടാനൊരുങ്ങിയ കെ.എം. മാണിയെ വെട്ടാന്‍ ഉമ്മന്‍ചാണ്ടി ഇറക്കിയ തന്ത്രം ഇരുവര്‍ക്കും വിനയാകുന്നു. മാണിയെ കുടുക്കിയത് താനല്ലെന്ന് മുഖ്യമന്ത്രി ആണയിട്ടു പറയുമ്പോഴും കേരളാ കോണ്‍ഗ്രസ് അതു വിശ്വസിക്കുന്നില്ല. ചീഫ് വിപ്പും കേരളാ കോണ്‍ഗ്രസ് വൈസ് ചെയര്‍മാനുമായ പി.സി. ജോര്‍ജ് അത് കഴിഞ്ഞദിവസം സൂചിപ്പിക്കുകയും ചെയ്തു.

മാണിയെ അഴിമതിക്കാരനാക്കി തകര്‍ക്കാനുള്ള ശ്രമത്തില്‍ എ വിഭാഗമാണ് മുന്നിട്ടിറങ്ങിയത്. ഇതില്‍ ഗൂഢാലോചനയുണ്ടെന്ന് ജോര്‍ജ്് പറഞ്ഞതിനെ കേരളാ കോണ്‍ഗ്രസും മാണിയും ഭാഗീകമായി അംഗീകരിച്ചിട്ടുണ്ട്. ഗൂഢാലോചന അന്വേഷിക്കണമെന്ന് മാണിയും പി.ജെ.ജോസഫും ആവശ്യപ്പെട്ടിരുന്നു. മന്ത്രിസഭയില്‍ ഇരുന്നുകൊണ്ട് മുഖ്യമന്ത്രിക്കെതിരെ പറയാന്‍ ഇരുവര്‍ക്കും പ്രയാസമുണ്ടാകും. പ്രയാസം തീര്‍ക്കാന്‍ ഒരേയൊരു പോം വഴിയേയുള്ളു. മന്ത്രിസഭയില്‍ നിന്ന് ഇറങ്ങിപ്പോവുക.

കോണ്‍ഗ്രസിന്റെ ആട്ടും തുപ്പും സഹിക്കുന്ന കേരളാ കോണ്‍ഗ്രസിന് മുന്നണി വിടാന്‍ പറ്റിയ അവസരമാണിത്. മാണി മുന്നണി വിടുമെന്ന വിദൂരചിന്ത ഉയരുമ്പോഴേക്കും സിപിഎമ്മിലെ ഒരു വിഭാഗത്തിന്റെ മനസില്‍ ലഡു പൊട്ടുകയാണ്. പിണറായി തന്നെ അത് വെളിവാക്കുകയും ചെയ്തു. മാണിക്കെതിരെ ആരോപണം ഉയരുമ്പോള്‍ ഉപഭോക്താവ് ഉമ്മന്‍ചാണ്ടിയാണെന്ന് പറഞ്ഞുവച്ച പിണറായി ആരോപണം അന്വേഷിക്കണമെന്ന് ശക്തിയായി ആവശ്യപ്പെടാന്‍ മുതിര്‍ന്നില്ല.

പിണറായിയുടെ മോഹവും നടത്തിക്കില്ലെന്ന വാശിയിലായിരുന്നു പ്രതിപക്ഷ നേതാവിന്റെ പ്രതികരണം. സിബിഐ അന്വേഷണം വേണമെന്ന് വിഎസ് ആവശ്യപ്പെട്ടു. ചുരുക്കത്തില്‍, മാണിക്കെതിരെവന്ന ആരോപണം ഒഴിയാബാധയാണ്. ബാര്‍ അസോസിയേഷന്‍ നേതാവ് ബിജു രമേശ് ആരോപണത്തില്‍ ഉറച്ച് നില്‍ക്കുകയും അന്വേഷണത്തിന് കോടതിയെ സമീപിക്കാന്‍ ഒരുങ്ങുകയും ചെയ്യുന്ന സാഹചര്യത്തില്‍ പ്രത്യേകിച്ചും.

ബാറുകള്‍ പൂട്ടിക്കിടന്നപ്പോള്‍ ബാറ് ഒന്നിന് രണ്ട് ലക്ഷം രൂപ വീതമാണ് പിരിച്ചത്. അതില്‍ ഒരു ഓഹരിയാണ് മാണിക്കും ഭരണ കക്ഷിക്കും നല്‍കിയതെന്നാണ് വെളിപ്പെടുത്തല്‍. മാണി മുന്‍പും പല ആരോപണങ്ങളില്‍ നിന്നും തടിയൂരിയിട്ടുണ്ട്. രാഷ്ട്രീയ പ്രേരിതം എന്ന കവചം തീര്‍ത്ത് രക്ഷപ്പെടുകയായിരുന്നു. എന്നാലിന്ന് എളുപ്പം ഊരാന്‍ കഴിയുന്ന കെണിയിലല്ല മാണി വീണിരിക്കുന്നത്. കേരള കോണ്‍ഗ്രസുകാരുടെ സംസാരവും ശരീരഭാഷയുമെല്ലാം വ്യക്തമാക്കുന്നത് നേതൃത്വം ഒരുപാട് ഉപ്പുതിന്നിട്ടുണ്ടെന്ന് തന്നെയാണ്. അതുകൊണ്ട് തന്നെ വെള്ളം കുടിച്ചേ മതിയാകൂ.

മാണി വിശദീകരിക്കുന്നത്, മുഖ്യമന്ത്രിക്ക് ഗൂഢാലോചനയുമായി ബന്ധമുണ്ടെന്നു വിശ്വസിക്കുന്നില്ല. ഇതുവരെ ഇത്തരത്തിലൊരു ആരോപണം തനിക്കെതിരെ ഉയര്‍ന്നിട്ടില്ല. ഏത് അന്വേഷണത്തിനും തയാറാണ്. ശക്തമായ അന്വേഷണം ഉണ്ടാവണം. ആരോപണം ഉന്നയിച്ചവര്‍ തന്നെ അത് തെളിയിക്കണം. തന്നെയും പാര്‍ട്ടിയെയും തകര്‍ക്കാനുള്ള ശ്രമം നടക്കില്ല. ആരോപണത്തിനു പിന്നിലെ ചേതോവികാരം എന്തെന്ന് അറിയില്ലെന്നും മാണി കൂട്ടിച്ചേര്‍ത്തു.

പൂട്ടിയ ബാറുകള്‍ തുറക്കുന്നതുമായി ബന്ധപ്പെട്ട് ധനമന്ത്രി മാണിക്ക് കോഴനല്‍കുന്ന കാര്യം കേരള ബാര്‍ ഹോട്ടല്‍സ് അസോസിയേഷന്‍ സംസ്ഥാന വര്‍ക്കിങ് പ്രസിഡന്റ് ഡോ.ബിജു രമേശ് തന്നോട് പറഞ്ഞിട്ടില്ലെന്ന് മുഖ്യമന്ത്രി ഉമ്മന്‍ ചാണ്ടി തറപ്പിച്ച് പറയുന്നു. ആരോപണം ദൗര്‍ഭാഗ്യകരവും യാഥാര്‍ഥ്യവുമായി ബന്ധമില്ലാത്തതുമാണ്. കഴിഞ്ഞ 50 വര്‍ഷമായി രാഷ്ട്രീയ പ്രവര്‍ത്തനം നടത്തുന്ന ആളാണ് മാണി. അദ്ദേഹം ഇരുമ്പ് കൂട്ടിലിരുന്നല്ല ജീവിച്ചിരുന്നത്. ജനങ്ങള്‍ക്കിടയില്‍ ഇറങ്ങിയാണ്.മാണിയെ കേരളത്തിലെ ജനങ്ങള്‍ക്കറിയാമെന്നും മുഖ്യമന്ത്രി ചൂണ്ടിക്കാട്ടി. ഇതിനിടെ കോണ്‍ഗ്രസ് നേതാവ് ടി.എന്‍. പ്രതാപനെ ശാസിക്കാനും ഉമ്മന്‍ചാണ്ടി മറന്നില്ല. ആരോപണത്തെപ്പറ്റി മാണി പ്രതികരിക്കണമെന്ന് പ്രതാപന്‍ പറഞ്ഞത് അതീവ ഗുരുതരമായ തെറ്റാണ്. കാര്യങ്ങള്‍ തന്നോടായിരുന്നു പറയേണ്ടിയിരുന്നത്. മാണിയോട് വിശദീകരണം ആവശ്യപ്പെടാന്‍ പ്രതാപന്‍ ആരാണെന്നും ഉമ്മന്‍ചാണ്ടി ചോദിച്ചു.
    
</TEXT>
</DOC>