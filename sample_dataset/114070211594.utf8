<DOC>
<DOCNO>114070211594.utf8</DOCNO>
<TEXT>


           പാലക്കാട് റെയില്‍ ഡിവിഷന്‍ വിഭജിക്കരുത്: കേരള ബിജെപി     

Wednesday 2 July 2014 12:41 am IST

        ന്യൂദല്‍ഹി: പാലക്കാട് ഡിവിഷന്‍ വിഭജിക്കരുതെന്ന് ബിജെപി സംസ്ഥാന നേതൃത്വം കേന്ദ്രറെയില്‍വേമന്ത്രി സദാനന്ദഗൗഡയെ കണ്ട് ആവശ്യപ്പെട്ടു. കേരളത്തിന്റെ താല്‍പ്പര്യങ്ങള്‍ക്ക് ദോഷകരമായിട്ടുള്ള യാതൊന്നും റെയില്‍ബജറ്റിലുണ്ടാകില്ലെന്ന് ബിജെപി സംസ്ഥാന പ്രസിഡന്റ് വി. മുരളീധരന്റെ നേതൃത്വത്തിലുള്ള നിവേദകസംഘത്തിന് സദാനന്ദഗൗഡ കൂടിക്കാഴ്ചയില്‍ ഉറപ്പു നല്‍കി. കേരളത്തിന്റെ ആവശ്യങ്ങളടങ്ങിയ നിവേദനം ബിജെപി നേതൃത്വം നല്‍കി. 
ചെറുവത്തൂര്‍ മുതലുള്ള പ്രദേശങ്ങള്‍ കേരളത്തില്‍ നിന്നും മാറ്റുമെന്ന വാര്‍ത്ത ശരിയല്ലെന്ന് കേന്ദ്രറെയില്‍മന്ത്രി പറഞ്ഞതായി വി.മുരളീധരന്‍ മാധ്യമപ്രവര്‍ത്തകരോട് പറഞ്ഞു. മുന്‍സര്‍ക്കാര്‍ പ്രഖ്യാപിച്ച് നടപ്പാക്കാത്ത കേരളത്തിന്റെ അടിയന്തിരമായ ആവശ്യങ്ങളെല്ലാം ബിജെപി മന്ത്രിയെ ധരിപ്പിച്ചിട്ടുണ്ട്. കേരളത്തിലൂടെ ഓടുന്ന തീവണ്ടികളുടെ പഴകിയ കോച്ചുകള്‍ മാറ്റണമെന്നും വെസ്റ്റ് കോസ്റ്റ് റെയില്‍വേ സോണ്‍ ആരംഭിക്കണമെന്നും തീര്‍ത്ഥാടന കേന്ദ്രമായ വര്‍ക്കലയില്‍ ആധുനിക നിലവാരത്തോടെയുള്ള റെയില്‍വേ സ്റ്റേഷന്‍ സ്ഥാപിക്കണമെന്നുമുള്ള ആവശ്യങ്ങള്‍ നിവേദനത്തിലുണ്ട്. ശബരി റെയില്‍പ്പാത, നിലമ്പൂര്‍-നഞ്ചന്‍കോട് പാത,തലശ്ശേരി-മൈസൂര്‍ പാത, കഞ്ചിക്കോട് കോച്ച് ഫാക്ടറി, ചേര്‍ത്തല വാഗണ്‍ ഫാക്ടറി എന്നിവ ഉടന്‍ നിര്‍മ്മാണം ആരംഭിക്കണമെന്നും ബിജെപി ആവശ്യപ്പെട്ടു. കേരളത്തിന്റെ ആവശ്യങ്ങളൊന്നും സംസ്ഥാന സര്‍ക്കാര്‍ ഔദ്യോഗികമായി ഇതുവരെ കേന്ദ്രസര്‍ക്കാരിന് കൈമാറിയിട്ടില്ലെന്നും മുരളീധരന്‍ കുറ്റപ്പെടുത്തി.  ഐഎച്ച്ആര്‍ഡി മന്ത്രി സ്മൃതി ഇറാനിയെ കണ്ട് ഐഐടി സംബന്ധിച്ച ചര്‍ച്ചയും വി. മുരളീധരന്‍ നടത്തി. കാസര്‍കോട് കേന്ദ്രസര്‍വ്വകലാശാലയില്‍ വൈസ് ചാന്‍സിലറെ നിയമിക്കാതെയിട്ടിരിക്കുന്ന പ്രശ്‌നത്തില്‍ ഉടന്‍ തീരുമാനമുണ്ടാകുമെന്ന് സ്മൃതി ഇറാനി പറഞ്ഞെന്ന് വി. മുരളീധരന്‍ അറിയിച്ചു.
    
</TEXT>
</DOC>