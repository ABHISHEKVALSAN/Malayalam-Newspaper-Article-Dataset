<DOC>
<DOCNO>114011468067.utf8</DOCNO>
<TEXT>


           രാഹുലിന്റെ പെരുമാറ്റം വെളിവില്ലാത്തവനെ പോലെ: പിണറായി    

Tuesday 14 January 2014 2:23 pm IST

തിരുവനന്തപുരം: കോണ്‍ഗ്രസ് ഉപാദ്ധ്യക്ഷന്‍ രാഹുല്‍ ഗാന്ധി കേരളത്തില്‍ പെരുമാറിയത് വെളിവില്ലാത്തവനെ പോലെയെന്ന് സിപിഎം സംസ്ഥാന സെക്രട്ടറി പിണറായി വിജയന്‍. പൊലീസ് വാഹനത്തിന് മുകളില്‍ കയറി സഞ്ചരിച്ച രാഹുലിന്റെ  നടപടി നിയമവിരുദ്ധമാണെന്നും പിണറായി പറഞ്ഞു. ഇതിന് കൂട്ടു നിന്ന് ആഭ്യന്തരമന്ത്രി രമേശ് ചെന്നിത്തല തെറ്റു ചെയ്തുവെന്നും ഇതിനെതിരെ നടപടി വേണമെന്നും പിണറായി ആവശ്യപ്പെട്ടു.

കോമാളിയെയാണോ പ്രധാനമന്ത്രി സ്ഥാനത്തേക്ക് പരിഗണിക്കുന്നതെന്നും പിണറായി ചോദിച്ചു. യൂത്ത് കോണ്‍ഗ്രസ് സംസ്ഥാന പ്രസിഡണ്ട് ഡീന്‍ കുര്യാക്കോസ് നയിച്ച യുവകേരളയില്‍ പങ്കെടുക്കാന്‍ രാഹുല്‍ ഇന്നലെ കേരളത്തിലെത്തിയിരുന്നു. പദയാത്രക്കിടെ പോലീസ് വാഹനത്തിന് മുകളിലേക്ക് കയറി നിന്ന് രാഹുല്‍ അണികളേയും നാട്ടുകാരേയും അഭിവാദ്യം ചെയ്തിരുന്നു.

ഇതിനെ വിമര്‍ശിച്ചായിരുന്നു പിണറായിയുടെ പ്രസ്താവന. അത്യന്തം പരിഹാസ്യമായ അവസ്ഥായാണിതെന്നും സിനിമയില്‍ ഹെല്‍മറ്റ് നിര്‍ബന്ധമാക്കണമെന്ന് പറയുന്ന ട്രാന്‍സ്‌പോര്‍ട്ട് കമ്മിഷണര്‍ ഋഷിരാജ് സിംഗ് ഈ സമയം എവിടെപ്പോയെന്നും പിണറായി ചോദിച്ചു.
    
</TEXT>
</DOC>