<DOC>
<DOCNO>114100730511.utf8</DOCNO>
<TEXT>


           ബില്ലുകള്‍ കെട്ടിക്കിടക്കുന്നു: ട്രഷറികള്‍ ഇന്ന് തുറക്കും    

Tuesday 7 October 2014 10:49 am IST

        തിരുവനന്തപുരം: അവധി ആലസ്യം വിട്ട് ട്രഷറികള്‍ ഇന്നുമുതല്‍ സജീവമാകും. കെട്ടിക്കിടക്കുന്ന ബില്ലുകളില്‍ ധനവകുപ്പിന്റെ പ്രത്യേക നിര്‍ദേശമുള്ളവ മാത്രമേ പണമായി കിട്ടൂ. കടുത്ത സാമ്പത്തിക നിയന്ത്രണം ഏര്‍പ്പെടുത്തിയ സാഹചര്യത്തില്‍ 25 ലക്ഷത്തിനു മുകളിലുള്ള ബില്ലുകള്‍ മാറില്ല.

ശമ്പളവും പെന്‍ഷനും ഒഴികെയുള്ള ഒരു ബില്ലും പരിഗണിക്കുക പോലുമില്ല. ഈ മാസം 15 വരെ ഓവര്‍ഡ്രാഫ്റ്റിലേക്കു പോകാതെ പിടിച്ചു നില്‍ക്കാനുള്ള വഴിയാണ് സര്‍ക്കാര്‍ ആലോചിക്കുന്നത്. 15ന് 1000കോടി കടമെടുക്കുന്നതോടെ ട്രഷറികളുടെ പ്രവര്‍ത്തനം പൂര്‍വ്വസ്ഥിതിയിലാകുമെങ്കിലും നിയന്ത്രണം കര്‍ശനമായി തുടരും.

സംസ്ഥാനത്തിന്റെ ഇപ്പോഴത്തെ സാമ്പത്തിക സ്ഥിതി ഗുരുതരമാണെന്ന് കേന്ദ്രത്തെ ധരിപ്പിക്കാന്‍ കഴിഞ്ഞാല്‍ 1400 കോടി കൂടി ലഭ്യമാകും. സംസ്ഥാനം കടപ്പത്രം ലേലത്തിനു വെച്ച് കടമെടുക്കാന്‍ അനുമതി നല്‍കിയാല്‍ 2400കോടി ലഭിക്കുമെന്ന പ്രതീക്ഷയും ധനവകുപ്പിനുണ്ട്. പിന്നീടുള്ള ദിവസങ്ങളില്‍ വര്‍ധിപ്പിച്ച നികുതി വരുമാനവും വന്നുതുടങ്ങുമെന്ന പ്രതീക്ഷയാണ് ധനവകുപ്പിന്. ഈയാഴ്ച മുതല്‍ വകുപ്പു തലത്തിലും ജില്ലാ തലത്തിലും കര്‍ശനമായ വരവ് ചെലവ് നിരീക്ഷണം ധനവകുപ്പ് അഡീഷനല്‍ ചീഫ് സെക്രട്ടറി കെ.എം. എബ്രഹാം ആരംഭിക്കും. കുടിശികകളും മറ്റും പരമാവധി പിരിക്കുക, സര്‍ക്കാര്‍ ചെലവുകള്‍ കുറയ്ക്കുക എന്നിവയാണ് ലക്ഷ്യം.

ഓണമാസത്തില്‍ 1800 കോടിയുടെ അധിക ചെലവുണ്ടായി. പുറമേയാണ് അപ്രതീക്ഷിത ഓവര്‍ഡ്രാഫ്റ്റും. കേന്ദ്രം നല്‍കുന്ന നിത്യനിദാന ചെലവില്‍ നിന്നു 550 കോടി വരെ മുന്‍കൂര്‍ നല്‍കിയിട്ടുണ്ട്. അതില്‍ കൂടുതല്‍ വാങ്ങുമ്പോള്‍ അധിക കടമാകും. അധികം വാങ്ങുന്ന കടം ഏഴു ദിവസത്തിനകം തിരിച്ചടച്ചില്ലെങ്കില്‍ ട്രഷറി പൂട്ടാന്‍ റിസര്‍വ് ബാങ്ക് നിര്‍ദ്ദേശിക്കും. 780 കോടിയുടെ ഓവര്‍ഡ്രാഫ്റ്റിലേക്കാണ് സംസ്ഥാന ഖജനാവ് കൂപ്പുകുത്തിയത്.

എന്നാല്‍, 15ന് കടപ്പത്രം വെച്ച് എടുക്കുന്ന തുകകൊണ്ടും പ്രശ്‌നങ്ങള്‍ പരിഹരിക്കാന്‍ കഴിയില്ലെന്നതാണ് സ്ഥിതി. 15ന് ശേഷവും നിയന്ത്രണങ്ങള്‍ക്ക് ഇളവുണ്ടാകില്ല. സര്‍ക്കാര്‍ പ്രഖ്യാപിച്ച വന്‍പദ്ധതികള്‍ ഫ്രീസറിലായിക്കഴിഞ്ഞു. പുതിയ പദ്ധതികള്‍ പ്രഖ്യാപിക്കുന്നതിനും നിയന്ത്രണം വേണമെന്ന് മന്ത്രിമാര്‍ക്ക് നിര്‍ദേശം നല്‍കിയിട്ടുണ്ട്. ചുരുക്കത്തില്‍ വികസനമേഖലയില്‍ കടുത്ത സ്തംഭനാവസ്ഥയിലേക്കാണ് കാര്യങ്ങള്‍ നീങ്ങുന്നത്.
    
</TEXT>
</DOC>