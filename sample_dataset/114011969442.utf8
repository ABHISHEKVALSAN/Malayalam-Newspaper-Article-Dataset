<DOC>
<DOCNO>114011969442.utf8</DOCNO>
<TEXT>


           പാചകവാതകത്തിന്‍ മൂല്യ വര്‍ദ്ധിത നികുതി ഒഴിവാക്കി    

Sunday 19 January 2014 4:01 pm IST

തിരുവനന്തപുരം: സബ്‌സിഡി ഇനത്തില്‍ ലഭിക്കുന്ന പാചകവാതകത്തിന് സംസ്ഥാനം ഈടാക്കുന്ന മൂല്യ വര്‍ദ്ധിത നികുതി (വാറ്റ്) ഒഴിവാക്കിയതായി മുഖ്യമന്ത്രി ഉമ്മന്‍ചാണ്ടി പറഞ്ഞു. ഇതോടെ കേരളത്തില്‍ പാചകവാതകത്തിന് 50 രൂപ വരെ കുറയുമെന്ന് മുഖ്യമന്ത്രി വാര്‍ത്താ സമ്മേളനത്തില്‍ അറിയിച്ചു.

സന്നദ്ധ സംഘടനകള്‍ക്കും അനാഥാലയങ്ങള്‍ക്കും ലഭിക്കുന്ന സിലിണ്ടറുകള്‍ക്ക് സബ്‌സിഡി ലഭിക്കാന്‍ കേന്ദ്ര സര്‍ക്കാരില്‍ സമ്മര്‍ദ്ദം ചെലുത്തുംമെന്നും ആധാര്‍ കാര്‍ഡ് ബാങ്ക് അക്കൗണ്ടുമായി യോജിപ്പിക്കുന്നതിന് രണ്ടു മാസം കൂടി സമയം നല്‍കിയിട്ടുണ്ടെന്നും മുഖ്യമന്ത്രി പറഞ്ഞു. സബ്‌സിഡി ഇനത്തില്‍ നല്‍കുന്ന സിലിണ്ടറുകളുടെ എണ്ണം കൂട്ടിയത് സി.പി.ഐ.എമ്മിന്റെ സമരം കൊണ്ടല്ലെന്നും ഉമ്മന്‍ചാണ്ടി കൂട്ടിച്ചേര്‍ത്തു.

ജനപിന്തുണയില്ലാതെ വന്നതു കൊണ്ടാണ് സിപി.ഐ.എമ്മിന് സമരം നിറുത്തേണ്ടി വന്നത്. രാഷ്ട്രീയ ലക്ഷ്യത്തോടെയായിരുന്നു സി.പി.എം സമരം നടത്തിയത്. ജനപിന്തുണയില്ലാത്ത ഇത്തരം സമരങ്ങള്‍ തുടരണമോയെന്ന കാര്യം ഇനിയെങ്കിലും സി.പി.എം ആലോചിക്കണമെന്നും മുഖ്യമന്ത്രി പറഞ്ഞു. സംസ്ഥാനത്ത് നിയമനനിരോധനം ഏര്‍പ്പെടുത്തിയെന്ന പ്രതിപക്ഷ ആരോപണവും മുഖ്യമന്ത്രി തള്ളി. നിയമന നിരോധനം സര്‍ക്കാരിന്റെ നയമല്ലെന്ന് പറഞ്ഞ ഉമ്മന്‍ചാണ്ടി, ഒഴിവുകള്‍ പി.എസ്.സിക്ക് റിപ്പോര്‍ട്ട് ചെയ്യുന്നതില്‍ വീഴ്ച വരുത്തിയാല്‍ കര്‍ശന നടപടി സ്വീകരിക്കുമെന്നും വ്യക്തമാക്കി.
    
</TEXT>
</DOC>