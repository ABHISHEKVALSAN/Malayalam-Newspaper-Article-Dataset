<DOC>
<DOCNO>114040489343.utf8</DOCNO>
<TEXT>


           ബാര്‍ ലൈസന്‍സ്‌ അനുവദിച്ചതില്‍ വന്‍ക്രമക്കേട്‌    

Friday 4 April 2014 9:57 pm IST

കൊച്ചി: ബാര്‍ ലൈസന്‍സുകള്‍ അനുവദിക്കാനുള്ള വിലപേശല്‍ തുടരുന്നു. സര്‍ക്കാരിന്റെ എല്ലാ അവകാശവാദങ്ങളും പൊള്ളയാണെന്നും നഗ്നമായ അഴിമതിയാണ്‌ ബാര്‍ ലൈസനസ്‌ അനുവദിക്കുന്നതില്‍ നടക്കുന്നതെന്നും കൂടുതല്‍ വ്യക്തമാവുകയാണ്‌. 
ത്രീസ്റ്റാര്‍ പദവിക്ക്‌ മുകളിലുള്ള ബാറുകള്‍ക്കാണ്‌ ലൈസന്‍സ്‌ അനുവദിച്ചതെന്ന്‌ സര്‍ക്കാര്‍ അവകാശപ്പെടുന്നു. എന്നാല്‍ ലൈസന്‍സ്‌ അനുവദിച്ച 324 ബാറുകളില്‍ പലതും ടൂസ്റ്റാര്‍ പോലുമല്ലാത്തവയാണ്‌. ലൈസന്‍സ്‌ തടഞ്ഞുവെച്ചിട്ടുള്ള 418 ബാറുകളില്‍ പലതും ത്രീസ്റ്റാര്‍ സൗകര്യമുള്ളവയുമാണ്‌. പണം നല്‍കിയവര്‍ക്ക്‌ ലൈസന്‍സ്‌ നല്‍കുകയും അല്ലാത്തവരുടേത്‌ തടഞ്ഞുവെക്കുകയുമാണ്‌ ചെയ്തിരിക്കുന്നതെന്നാണ്‌ ബാറുടമകള്‍ തന്നെ വ്യക്തമാക്കുന്നത്‌. 
കോണ്‍ഗ്രസ്‌ നേതൃത്വത്തിന്റെ ദൂതന്മാര്‍ ബാറുടമകളെ സന്ദര്‍ശിച്ച്‌ വിലപേശല്‍ തുടരുകയാണ്‌. ബാര്‍ഹോട്ടലുകളുടെ നിലവാരം സംബന്ധിച്ച്‌ തീരുമാനമെടുക്കേണ്ടത്‌ ടൂറിസം വകുപ്പാണ്‌. എന്നാല്‍ എക്സൈസ്‌ വകുപ്പാണ്‌ ഇക്കുറി നിലവാരം തീരുമാനിച്ചതെന്ന വിചിത്രവാദമാണ്‌ മന്ത്രി കെ. ബാബുവിന്റേത്‌. ടൂസ്റ്റാര്‍ പോലുമല്ലെങ്കിലും സൗകര്യങ്ങളുള്ള ബാറാണെങ്കില്‍ ലൈസന്‍സ്‌ നല്‍കുമെന്നും ബാബു പറയുന്നു. ത്രീസ്റ്റാറോ ഫൈവ്സ്റ്റേറോ ആയാല്‍ പോലും നിലവാരമില്ലെങ്കില്‍ ലൈസന്‍സ്‌ നല്‍കില്ലെന്നും മന്ത്രി വ്യക്തമാക്കുന്നു. എന്നാല്‍ ഈ നിലവാരം തീരുമാനിക്കാന്‍ എക്സൈസ്‌ വകുപ്പിന്‌ എന്തധികാരം എന്ന്‌ വ്യക്തമാക്കാന്‍ മന്ത്രി തയ്യാറല്ല. 
നിലവിലുള്ള എല്ലാ ചട്ടങ്ങളും മറികടന്നാണ്‌ ഒരുവിഭാഗം ബാറുകള്‍ക്ക്‌ ലൈസന്‍സ്‌ നല്‍കുകയും 418 ബാറുകള്‍ക്ക്‌ ലൈസന്‍സ്‌ നല്‍കാതിരിക്കുകയും ചെയ്തതെന്നാണ്‌ വ്യക്തമാകുന്നത്‌. ലൈസന്‍സ്‌ റദ്ദായ ബാറുകള്‍ക്ക്‌ അനുമതി നല്‍കുന്ന കാര്യം 10 നുശേഷം തീരുമാനിക്കുമെന്നാണ്‌ സര്‍ക്കാര്‍ പറയുന്നത്‌. ഇതും വിലപേശലിനുള്ള തന്ത്രമാണെന്ന്‌ ബാറുടമകള്‍ പറയുന്നു. അനുമതി നല്‍കരുതെന്നാണ്‌ വി.എം. സുധീരന്റെ നിലപാടെങ്കിലും ലൈസന്‍സ്‌ അനുവദിക്കില്ല എന്ന്‌ വ്യക്തമാക്കാന്‍ സര്‍ക്കാര്‍ തയ്യാറല്ല. അതിനര്‍ത്ഥം 10 നുശേഷം വിലപേശലിന്റെ അടിസ്ഥാനത്തില്‍ ഈ ബാറുകള്‍ക്ക്‌ ലൈസന്‍സ്‌ ലഭിച്ചേക്കുമെന്നു തന്നെയാണ്‌.
സ്വന്തം ലേഖകന്‍

</TEXT>
</DOC>