<DOC>
<DOCNO>114041792195.utf8</DOCNO>
<TEXT>


           ബാര്‍ ലൈസന്‍സ്: വിവേചനം കാണിച്ചിട്ടില്ലെന്ന് സര്‍ക്കാര്‍    

Thursday 17 April 2014 4:31 pm IST

തിരുവനന്തപുരം: ബാര്‍ ലൈസന്‍സ് പുതുക്കി നല്‍കുന്നതില്‍ വിവേചനം കാണിച്ചിട്ടില്ലെന്ന് സംസ്ഥാന സര്‍ക്കാര്‍ സുപ്രീംകോടതിയെ അറിയിച്ചു. അര്‍ഹതയുള്ള ബാറുകള്‍ക്ക് മാത്രമെ ലൈസന്‍സ് പുതുക്കി നല്‍കിയിട്ടുള്ളു. ഇടക്കാല ഉത്തരവിലൂടെ ലൈസന്‍സ് നേടിയ ബാറുകള്‍ക്ക് ലൈസന്‍സ് പുതുക്കി നല്‍കാനാവില്ലെന്നും സര്‍ക്കാര്‍ കോടതിയില്‍ സമര്‍പ്പിച്ച സത്യവാങ്മൂലത്തില്‍ പറഞ്ഞു.

ഇക്കാര്യത്തില്‍ ത്രീ സ്റ്റാര്‍ ഹോട്ടലുകളുടെ മറിച്ചുള്ള വാദം നിലനില്‍ക്കുന്നതല്ല. തീരുമാനമെടുത്തത് എക്‌സൈസ് കമ്മീഷണര്‍ നടത്തിയ പരിശോധനയുടെ അടിസ്ഥാനത്തിലാണെന്നും സര്‍ക്കാര്‍ വ്യക്തമാക്കി.

നേരത്തെ ഇതു സംബന്ധിച്ച വിഷയത്തില്‍ സുപ്രീം കോടതി വിശദീകരണം ആവശ്യപ്പെട്ടിരുന്നു. ബാര്‍ ലൈസന്‍സിന്റെ മറവില്‍ സര്‍ക്കാരും കോണ്‍ഗ്രസും വന്‍തോതില്‍ പണപ്പിരിവു നടത്തിയതായും പണം നല്‍കാന്‍ വിസമ്മതിച്ചവര്‍ക്കാണ് ലൈസന്‍സ് നല്‍കാത്തതെന്നും ജന്മഭൂമി നേരത്തെ റിപ്പോര്‍ട്ട് ചെയ്തിരുന്നു. ജന്മഭൂമി വാര്‍ത്ത ശരിവക്കുന്നതാണ് ബാര്‍ ഹോട്ടല്‍ ഉടമകള്‍ സുപ്രീം കോടതിയില്‍ നല്‍കിയ സത്യവാങ്ങ്മൂലം. വിവേചനം കാണിച്ചിട്ടില്ലെന്ന ന്യായങ്ങള്‍ സര്‍ക്കാര്‍ നിരത്തുമ്പോഴും അതിന് പിന്നില്‍ ക്രമക്കേടുകള്‍ നടന്നിട്ടുണ്ടെന്നുള്ളത് വ്യക്തമാണ്.
    
</TEXT>
</DOC>