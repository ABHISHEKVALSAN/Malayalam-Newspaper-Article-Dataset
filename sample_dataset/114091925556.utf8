<DOC>
<DOCNO>114091925556.utf8</DOCNO>
<TEXT>


           കേന്ദ്ര ആരോഗ്യമന്ത്രിക്ക് സര്‍ക്കാര്‍ നല്‍കിയത് സീറ്റ് ബെല്‍റ്റില്ലാത്ത കാര്‍    

Friday 19 September 2014 11:13 pm IST

        തിരുവനന്തപുരം: വാഹനങ്ങളുടെ പിന്‍സീറ്റിലും സീറ്റ് ബെല്‍റ്റ് നിര്‍ബന്ധമാക്കണമെന്ന് ആവശ്യപ്പെട്ട കേന്ദ്ര ആരോഗ്യമന്ത്രി ഡോ. ഹര്‍ഷ്‌വര്‍ദ്ധന് കേരള സര്‍ക്കാര്‍ നല്‍കിയത് സീറ്റ് ബെല്‍റ്റ് ഇടാനാവാത്ത കാര്‍. ഇന്നലെ തിരുവനന്തപുരം വിമാനത്താവളത്തിലെത്തിയ കേന്ദ്രമന്ത്രിക്ക് ഏര്‍പ്പെടുത്തിയ കാറിന് സീറ്റ്‌ബെല്‍റ്റ് ഉപയോഗിക്കാനാവാത്ത അവസ്ഥയിലായിരുന്നു.

ഇക്കാര്യം മന്ത്രി പത്രസമ്മേളനത്തിനിടെ മാധ്യമ പ്രവര്‍ത്തകരെ അറിയിച്ചു. സീറ്റ് ബെല്‍റ്റ് സംബന്ധിച്ച ചോദ്യത്തിനിടെയാണ് മന്ത്രി തനിക്കുണ്ടായ ദുരനുഭവം പറഞ്ഞത്. ആരോഗ്യമെന്നാല്‍ മരുന്ന് നല്‍കുക മാത്രമല്ല, റോഡ് സുരക്ഷയും ആരോഗ്യവുമായി ബന്ധപ്പെട്ടതാണ്. ട്രാഫിക് നിയമങ്ങള്‍ കര്‍ശനമായി പാലിക്കാന്‍ പൊതുപ്രവര്‍ത്തകരും ജനപ്രതിനിധികളും തയ്യാറാവണം. ജനങ്ങളുടെ സുരക്ഷയെ ബാധിക്കുന്ന കാര്യമാണിത്.

ഗോപിനാഥ് മുണ്ടെയുടെ മരണം സീറ്റ് ബല്‍റ്റിടാത്തതുമൂലമാണ് സംഭവിച്ചത്. സംഭവം നടന്ന് 24 മണിക്കൂറിനുള്ളില്‍ ആര്‍എസ്എസ് മേധാവി മോഹന്‍ ഭാഗവതിന്റെ കാര്‍ സാരമായ അപകടത്തില്‍പ്പെട്ടെങ്കിലും അദ്ദേഹം രക്ഷപ്പെട്ടു. ഹെല്‍മറ്റില്ലാതെ ഇരുചക്ര വാഹനമോടിക്കുന്നവര്‍ക്ക് പെട്രോള്‍ പമ്പുകളില്‍ നിന്ന് പെട്രോള്‍ കൊടുക്കരുതെന്ന നിലപാടാണ് തന്റേത്. ട്രാഫിക് നിയമങ്ങള്‍ കര്‍ശനമാക്കുന്നതില്‍ മുഖ്യമന്ത്രിമാരോ ആരോഗ്യമന്ത്രിമാരോ ആശങ്കപ്പെടേണ്ടതില്ല. ഇതിന്റെ പേരിലുയരുന്ന വിമര്‍ശനങ്ങള്‍ കാര്യമാക്കേണ്ടതില്ല. ജനങ്ങളുടെ ജീവന്റെ സുരക്ഷയുടെ കാര്യത്തില്‍ വിട്ടുവീഴ്ച പാടില്ല. ട്രാഫിക് നിയമങ്ങള്‍ കര്‍ശനമാക്കുന്നതിനുള്ള ശുപാര്‍ശകള്‍ കേന്ദ്ര ഗതാഗതമന്ത്രി നിതിന്‍ഗഡ്ഗരിക്ക് നല്‍കിയിട്ടുണ്ടെന്നും ഹര്‍ഷ്‌വര്‍ദ്ധന്‍ പറഞ്ഞു.
    
</TEXT>
</DOC>