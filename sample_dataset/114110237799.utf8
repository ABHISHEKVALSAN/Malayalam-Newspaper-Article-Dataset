<DOC>
<DOCNO>114110237799.utf8</DOCNO>
<TEXT>


           മാണിക്കെതിരായ ആരോപണം വിജിലന്‍സ് പരിശോധിക്കും    

Sunday 2 November 2014 11:39 pm IST

        തിരുവനന്തപുരം: അഴിമതി ആരോപണത്തില്‍ ക്ഷുഭിതനും നിരാശനുമായ ധനമന്ത്രി കെ.എം. മാണിയെ അനുനയിപ്പിക്കാന്‍ കോണ്‍ഗ്രസ് നീക്കം സജീവമാക്കി. മാണിയെ സ്വാന്തനപ്പെടുത്താനും അദ്ദേഹത്തെ വിമര്‍ശിച്ച കോണ്‍ഗ്രസ് എംഎല്‍എയെ ശാസിക്കാനും ആഭ്യന്തരമന്ത്രി രമേശ് ചെന്നിത്തലയും രംഗത്തെത്തി. അതേസമയം, മാണിക്കെതിരായ കോഴ ആരോപണം വിജിലന്‍സ് പരിശോധിക്കും. പ്രതിപക്ഷ നേതാവ് വി.എസ്. അച്യുതാനന്ദന്‍ വിജിലന്‍സിന് നല്‍കിയ കത്തിന്റെ അടിസ്ഥാനത്തിലാണിത്. പ്രതിപക്ഷ േനതാവിന്റെ കത്തിലെ കാര്യങ്ങളെ സംബന്ധിച്ച് വിജിലന്‍സ് ഡയറക്ടര്‍ പ്രാഥമികാന്വേഷണം നടത്തും. പ്രാഥമികാന്വേഷണ റിപ്പോര്‍ട്ടിന്റെ അടിസ്ഥാനത്തിലാവും തുടര്‍ നടപടികള്‍ തീരുമാനിക്കുക. റിപ്പോര്‍ട്ട് എത്രയും വേഗം ലഭ്യമാക്കാന്‍ സര്‍ക്കാര്‍ നിര്‍ദേശം നല്‍കി.

കോഴ ആരോപണം വ്യാജമാണെന്നു തനിക്കു നേരിട്ടറിയാമെന്നതിനാല്‍ അന്വേഷണം ഉണ്ടാകില്ലെന്നാണു കഴിഞ്ഞദിവസം മുഖ്യമന്ത്രി ഉമ്മന്‍ ചാണ്ടി പറഞ്ഞത്. പിന്നാലെ വിജിലന്‍സ് അന്വേഷണം പ്രഖ്യാപിക്കേണ്ടിവന്നു. എന്നാല്‍ ഇതു സ്വാഭാവിക നടപടിക്രമം മാത്രമാണെന്ന് മുഖ്യമന്ത്രി വിശദീകരിക്കുന്നു. പ്രതിപക്ഷ നേതാവിന്റെ കത്ത് അവഗണിക്കാന്‍ കഴിയില്ല. പ്രത്യേകിച്ചു നിയമസഭാ സമ്മേളനം അടുത്തുവരുന്ന സാഹചര്യത്തില്‍. വിഎസിന്റെ കത്ത് അവഗണിച്ചാല്‍ സഭയില്‍ അതു പ്രതിപക്ഷം ചര്‍ച്ചയാക്കും. ആ സാഹചര്യം ഒഴിവാക്കാന്‍ കൂടിയാണ് അന്വേഷണ പ്രഖ്യാപനം.

വിജിലന്‍സ് അന്വേഷണത്തിന്റെ കാര്യം മാണിയേയും നേരത്തെ അറിയിച്ചിരുന്നു. ആഭ്യന്തരമന്ത്രിയും മുഖ്യമന്ത്രിയും മാണിയുമായി ടെലിഫോണില്‍ സംസാരിക്കുകയും അന്വേഷണം പ്രഖ്യാപിക്കേണ്ട സാഹചര്യം അദ്ദേഹത്തെ ബോധ്യപ്പെടുത്തുകയും ചെയ്തു. തുടര്‍ന്നാണ് ആഭ്യന്തരമന്ത്രി പത്രസമ്മേളനം വിളിച്ചത്. വിജിലന്‍സിന്റേത് നിജസ്ഥിതി അറിയാനുള്ള പരിശോധന മാത്രമാണെന്ന് ചെന്നിത്തല വിശദീകരിച്ചു. ഇക്കാര്യത്തില്‍ രാഷ്ട്രീയമില്ലെന്നും നിയമമാണ് നോക്കുന്നതെന്നും അദ്ദേഹം കൂട്ടിച്ചേര്‍ത്തു.

അതേസമയം, കോഴവിവാദത്തിനു പിന്നിലെ ഗൂഢാലോചന അന്വേഷിക്കണമെന്ന മാണിയുടെ ആവശ്യത്തിന്മേല്‍ ഇതുവരെ തീരുമാനമുണ്ടായിട്ടില്ല. ബാര്‍കോഴ ആരോപണത്തിനു പിന്നില്‍ വ്യക്തമായ അജണ്ടകള്‍ ഉണ്ടെന്നു മാണി ഉറച്ചുവിശ്വസിക്കുന്നു. ആരോപണത്തെ നിയമപരമായും രാഷ്ട്രീയമായും നേരിടാനാണ് മാണിയുടെയും കേരള േകാണ്‍ഗ്രസ് എമ്മിന്റെയും തീരുമാനം.

പൂട്ടിയ ബാറുകള്‍ തുറക്കാന്‍ മാണി അഞ്ചു കോടി രൂപ കൈക്കൂലി ചോദിച്ചെന്നും അതില്‍ ഒരു കോടി വാങ്ങിയെന്നും കേരള ബാര്‍ ഹോട്ടല്‍സ് അസോസിയേഷന്‍ സംസ്ഥാന വര്‍ക്കിങ് പ്രസിഡന്റ് ബിജു രമേശാണ് ആരോപിച്ചത്. ബിജുവിന്റെ വെളിപ്പെടുത്തലിന്റെ പശ്ചാത്തലത്തിലുണ്ടായ ആരോപണ പ്രത്യാരോപണങ്ങള്‍ യുഡിഎഫിന്റെ കെട്ടുറപ്പിനെ പിടിച്ചുലച്ചുകഴിഞ്ഞു.
    
</TEXT>
</DOC>