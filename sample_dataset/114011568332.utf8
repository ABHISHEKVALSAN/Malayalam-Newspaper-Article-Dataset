<DOC>
<DOCNO>114011568332.utf8</DOCNO>
<TEXT>


           കടല്‍ക്കൊല കേസ്: ആര്‍. കെ സിംഗിനെതിരേ സല്‍മാന്‍ ഖുര്‍ഷിദ്    

Wednesday 15 January 2014 12:29 pm IST

ന്യൂദല്‍ഹി: ഇറ്റാലിയന്‍ നാവികര്‍ക്കെതിരായ കടല്‍ക്കൊല കേസില്‍ മുന്‍ ആഭ്യന്തര സെക്രട്ടറി ആര്‍. കെ സിംഗിനെതിരേ വിദേശകാര്യ മന്ത്രി സല്‍മാന്‍ ഖുര്‍ഷിദ്. സിംഗിന്റെ കടുംപിടിത്തമാണ് കേസ് ഇത്രയും വഷളാക്കിയതെന്ന് ഖുര്‍ഷിദ് ആരോപിച്ചു. ആര്‍. കെ. സിംഗിനെ ആഭ്യന്തര സെക്രട്ടറിയാക്കിയത് തെറ്റായിപ്പോയെന്നും ഖുര്‍ഷിദ് പറഞ്ഞു. ഒരു ദേശീയ മാധ്യമത്തിലൂടെയാണ് ഖുര്‍ഷിദിന്റെ വെളിപ്പെടുത്തല്‍.

അതേസമയം കേസിന്റെ  വിചാരണനടപടികള്‍ വൈകുന്നതിനെതിരെ ഇറ്റലി സുപ്രീംകോടതിയില്‍ ഹരജി നല്‍കി. ഇതുവരെ കേസില്‍ കുറ്റപത്രം നല്‍കിയിട്ടില്ലെന്നും ഹരജിയില്‍ ആരോപിക്കുന്നുണ്ട്. കേസിലെ കുറ്റപത്രം സമര്‍പ്പിക്കണമെന്ന് സുപ്രീംകോടതി ഉത്തരവിട്ടിട്ടും ഇതുവരെ കുറ്റപത്രം സമര്‍പ്പിച്ചില്ല. ഈ സാഹചര്യത്തില്‍ നാവികരെ വിട്ടയക്കണമെന്ന് ഇറ്റലി ഹര്‍ജിയില്‍ ആവശ്യപ്പെട്ടു.

ഇറ്റലിയുടെ ഹര്‍ജി തിങ്കളാഴ്ച പരിഗണിക്കും. കടല്‍ക്കൊലക്കേസില്‍ പ്രതികളായ നാവികര്‍ക്ക് വധശിക്ഷ നല്‍കാമെന്ന നിലപാടിലാണ് കേസന്വേഷിച്ച എന്‍.ഐ.എ സംഘം. എന്നാല്‍, വധശിക്ഷ നല്‍കരുതെന്നും അല്ലാത്തപക്ഷം സ്വതന്ത്രവ്യാപാര കരാറില്‍ നിന്ന് പിന്മാറുമെന്നും യൂറോപ്യന്‍ യൂണിയന്‍ കഴിഞ്ഞ ദിവസം ഇന്ത്യയെ അറിയിച്ചിരുന്നു. ഇവര്‍ക്ക് വധശിക്ഷ നല്‍കില്ലെന്ന് ഇന്ത്യ നേരത്തേ ഉറപ്പ് നല്‍കിയിരുന്നു.

എന്നാല്‍ ആഭ്യന്തര മന്ത്രാലയത്തിന്റെ ഈ അഭിപ്രായത്തോട് വിദേശകാര്യ മന്ത്രാലത്തിന് യോജിപ്പുണ്ടായിരുന്നില്ല. ചോദ്യം ചെയ്യലിനായി നാവികരെ വിട്ടുകിട്ടണമെന്ന എന്‍.ഐ.എയുടെ ഹരജിയില്‍ ഈ മാസം 30ന് വാദം കേള്‍ക്കാനിരിക്കെയാണ് യൂറോപ്യന്‍ യൂണിയന്റേയും ഇറ്റലിയുടേയും നടപടികള്‍.
    
</TEXT>
</DOC>