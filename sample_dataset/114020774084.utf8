<DOC>
<DOCNO>114020774084.utf8</DOCNO>
<TEXT>


           രാഷ്ട്രപതിക്ക്‌ അസീമാനന്ദ കത്തയച്ചു    

Friday 7 February 2014 10:45 pm IST

        ന്യൂദല്‍ഹി: സ്ഫോടനക്കേസുകളില്‍ ആര്‍എസ്‌എസ്‌ നേതൃത്വത്തിന്‌ പങ്കുണ്ടെന്ന്‌ മൊഴി നല്‍കാന്‍ കേന്ദ്രആഭ്യന്തരമന്ത്രാലയം തനിക്കു മേല്‍ സമ്മര്‍ദ്ദം ചെലുത്തുന്നെന്നും ഇക്കാര്യത്തില്‍ അടിയന്തിരമായി ഇടപെടണമെന്നും ആവശ്യപ്പെട്ട്‌ രാഷ്ട്രപതിക്ക്‌ സ്വാമി അസീമാനന്ദയുടെ കത്ത്‌. കാരവന്‍ മാസികയില്‍ വന്ന അഭിമുഖം വ്യാജമാണെന്നും താന്‍ ആര്‍ക്കും ഇത്തരത്തില്‍ അഭിമുഖം നല്‍കിയിട്ടില്ലെന്നും അസീമാനന്ദ പ്രസ്താവനയില്‍ പറയുന്നു. 
അജ്മീര്‍ദര്‍ഗ്ഗ സ്ഫോടനം ഉള്‍പ്പെടെയുള്ള കേസുകളില്‍ കേന്ദ്ര ആഭ്യന്തരമന്ത്രാലയവും അന്വേഷണ ഏജന്‍സിയായ എന്‍ഐഎയും ആര്‍എസ്‌എസ്‌ നേതാക്കള്‍ക്ക്‌ പങ്കുണ്ടെന്ന്‌ വരുത്തിത്തീര്‍ക്കാന്‍ സമ്മര്‍ദ്ദം ശക്തമാക്കിയിരിക്കുകയാണ്‌. കെട്ടിച്ചമച്ച കഥകളും മൊഴികളുമാണ്‌ തന്റെ പേരില്‍ പുറത്തുവിട്ടുകൊണ്ടിരിക്കുന്നത്‌. കാരവന്‍ മാസികയിലെ റിപ്പോര്‍ട്ടറായ ലീനയെ പഞ്ച്കുയ കോടതിയില്‍ വെച്ച്‌ പലതവണ കണ്ടു പരിചയമുണ്ട്‌. 2014 ജനുവരി9ന്‌ ലീന തന്നെ അഭിഭാഷകയെന്ന പേരില്‍ ജയിയില്‍ സന്ദര്‍ശിച്ചതായും അദ്ദേഹം പറഞ്ഞു. തന്നെ സഹായിക്കാമെന്ന അവരുടെ വാഗ്ദാനം താന്‍ നിരസിച്ചു. പിന്നീട്‌ താന്‍ നടത്തിയ സാമൂഹ്യ പ്രവര്‍ത്തനങ്ങളേപ്പറ്റി മാത്രമാണ്‌ അവര്‍ സംസാരിച്ചത്‌. 
ആര്‍എസ്‌എസ്‌ സര്‍സംഘചാലക്‌ മോഹന്‍ജി ഭാഗവതിനേപ്പറ്റിയോ നരേന്ദ്രമോദിയേപ്പറ്റിയോ യാതൊന്നും അവരുമായി സംസാരിച്ചിട്ടില്ല. പച്ചക്കളളം കെട്ടിച്ചമച്ച്‌ അഭിമുഖം തയ്യാറാക്കിയ ലീനയ്ക്കും കാരവന്‍ മാസികയ്ക്കുമെതിരെ നിയമനടപടികളുമായി മുന്നോട്ടുപോകുമെന്നും സ്വാമി അസീമാനന്ദ വ്യക്തമാക്കി.
അജ്മീര്‍ സ്ഫോടനക്കേസില്‍ ആര്‍എസ്‌എസ്‌ നേതാക്കള്‍ക്ക്‌ പങ്കുണ്ടെന്ന്‌ മൊഴി നല്‍കാന്‍ കേന്ദ്ര ആഭ്യന്തരമന്ത്രി സുശീല്‍കുമാര്‍ ഷിന്‍ഡെയും ചില കോണ്‍ഗ്രസ്‌ നേതാക്കളും നിര്‍ബന്ധിച്ചതായി വെളിപ്പെടുത്തി കേസിലെ പ്രതി ഭവേഷ്‌ പട്ടേല്‍ എന്‍ഐഎയ്ക്ക്‌ കത്തയച്ചതിനു പിന്നാലെയാണ്‌ ഇതേ കാര്യം വെളിപ്പെടുത്തി അസീമാനന്ദ രാഷ്ട്രപതിക്ക്‌ കത്തയച്ചിരിക്കുന്നത്‌. അസീമാനന്ദയുടേതെന്ന പേരില്‍ കാരവന്‍ മാസിക പുറത്തുവിട്ട ശബ്ദരേഖയേപ്പറ്റി അന്വേഷിക്കണമെന്ന്‌ ആര്‍എസ്‌എസ്‌ വക്താവ്‌ രാംമാധവ്‌ ആവശ്യപ്പെട്ടിട്ടുണ്ട്‌. 
സംഝോധ എക്സ്പ്രസ്‌ സ്ഫോടനം ഉള്‍പ്പെടെയുള്ള ഭീകരാക്രമണങ്ങളില്‍ പിടിയിലായ പ്രതികളുടെ പ്രധാനലക്ഷ്യം ആര്‍എസ്‌എസ്‌ സര്‍സംഘചാലക്‌ മോഹന്‍ഭാഗവതിനെ കൊലപ്പെടുത്തുകയെന്നതായിരുന്നെന്ന്‌ മഹാരാഷ്ട്ര തീവ്രവാദ വിരുദ്ധ വിഭാഗം നേരത്തെ കണ്ടെത്തിയിരുന്നതാണ്‌.
അഭിനവ്‌ ഭാരത്‌ എന്ന സംഘടനയുടെ നേതാക്കളായിരുന്ന പ്രജ്ഞാ സിങ്‌ ഠാക്കൂര്‍,ലഫ്‌.കേണല്‍ ശ്രീകാന്ത്‌ പുരോഹിത്‌,ദയാനന്ദ്‌ പാണ്ഡേ എന്നിവരുള്‍പ്പെടെയുള്ള ഭീകരാക്രമണ കേസിലെ പ്രതികള്‍ മോഹന്‍ ഭാഗവത്‌ ആര്‍എസ്‌എസ്‌ സര്‍സംഘചാലക്‌ ആകുന്നത്‌ ഇഷ്ടപ്പെട്ടിരുന്നില്ലെന്നും എടിഎസ്‌ അന്വേഷണ റിപ്പോര്‍ട്ടില്‍ പറയുന്നു.
സ്വന്തം ലേഖകന്‍

</TEXT>
</DOC>