<DOC>
<DOCNO>114110337959.utf8</DOCNO>
<TEXT>


           കോലളമ്പ് നിക്ഷേപത്തട്ടിപ്പ് : ഏരിയാ സെക്രട്ടറിയെ ബലിയാടാക്കി മറ്റ് നേതാക്കളെ രക്ഷിക്കാന്‍ നീക്കം    

Monday 3 November 2014 8:59 pm IST

        കൊച്ചി: 2400 കോടിയുടെ കോലളമ്പ് നിക്ഷേപത്തട്ടിപ്പ് കേസില്‍ ഏരിയ സെക്രട്ടറിയെ ബലിയാടാക്കി മറ്റു നേതാക്കളെ രക്ഷിക്കാനുള്ള നീക്കം. ഇതേതുടര്‍ന്ന് സിപിഎമ്മില്‍ പോര് രൂക്ഷമായി. പരാതിക്കാരനെ ഭീഷണിപ്പെടുത്തിയതിന് കുന്നംകുളം ഏരിയ സെക്രട്ടറി എം.ബാലാജിക്കെതിരെയാണ് പാര്‍ട്ടി നടപടി.

എന്നാല്‍ പരാതിക്കാരനായ അബ്ദുള്‍ റസാക്കിനെ തട്ടിക്കൊണ്ടു പോവുകയും ബലമായി ഒപ്പിടുവിക്കുകയും ചെയ്തത് പാര്‍ട്ടി നേതാവ് ഇ.പി. ജയരാജന്റെ സാന്നിദ്ധ്യത്തിലായിരുന്നുവെന്നും പാര്‍ട്ടി നിയോഗിച്ച അന്വേഷണ കമ്മിറ്റി ഇത് കണ്ടില്ലെന്ന് നടിക്കുകയാണെന്നുമാണ് പരാതി ഉയര്‍ന്നിട്ടുള്ളത്.

തന്നെ തട്ടിക്കൊണ്ടു പോയി പാര്‍പ്പിച്ച വീട്ടില്‍ ഇ.പി. ജയരാജന്‍ എത്തിയിരുന്നതായും ബാലാജി തന്നെ ജയരാജന് മുന്നില്‍ കൊണ്ടുപോയി ഇതാണ് ആള്‍ എന്ന് പറഞ്ഞതായും റസാക്ക് നല്‍കിയ മൊഴിയിലുണ്ട്. ഇവിടെ പ്രശ്‌നം തീര്‍ന്നില്ലെങ്കില്‍ നാളെ കണ്ണൂര്‍ക്ക് കൊണ്ടു ചെല്ലാനാണ് ഇപി നിര്‍ദ്ദേശിച്ചിട്ടുള്ളത് എന്ന് ബാലാജി പറഞ്ഞതായും റസാക്ക് മൊഴി നല്‍കിയിട്ടുണ്ട്. മറ്റു ചില നേതാക്കളും സ്ഥലത്തുണ്ടായിരുന്നു.

താന്‍ ആര്‍എസുഎസുകാരനെ കൊന്നയാളാണെന്നും പതിനെട്ടോളം ക്രിമിനല്‍ കേസുകളില്‍ പ്രതിയാണെന്നും ബാലാജി ഭീഷണിപ്പെടുത്തിയതായും റസാക്കിന്റെ മൊഴിയിലുണ്ട്.
ഭീഷണിക്ക് വഴങ്ങി പരാതി പിന്‍വലിക്കുന്നതായി എഴുതി നല്‍കിയെങ്കിലും പിറ്റേന്ന് തന്നെ തിരുവനന്തപുരത്തെത്തി ഇക്കാര്യങ്ങളെല്ലാം കാണിച്ച് പിണറായി വിജയന് പരാതി നല്‍കിയിരുന്നു. എന്നാല്‍ ഒരു നടപടിയുമുണ്ടായില്ല. ഇപ്പോള്‍ വാര്‍ത്തകള്‍ പുറത്തു വന്നതോടെ മുഖം രക്ഷിക്കാന്‍ ബാലാജിക്കെതിരെ നടപടിയെടുക്കാനാണ് പാര്‍ട്ടി ശ്രമം. കേസില്‍ ഇ.പി. ജയരാജന്റെ ഇടപെടലുകളും എല്ലാമറിഞ്ഞിട്ടും പിണറായി തുടര്‍ന്ന മൗനവും പാര്‍ട്ടി കണ്ടില്ലെന്ന് നടിക്കുകയാണ്.

സംസ്ഥാന സെക്രട്ടറിയേറ്റ് അംഗങ്ങളായ ആനത്തലവട്ടം ആനന്ദനും ബേബി ജോണുമാണ് ഇപ്പോള്‍ പാര്‍ട്ടിക്കുളളില്‍ പ്രശ്‌നം കൈകാര്യം ചെയ്യുന്നത്. എന്നാല്‍ പ്രശ്‌നം ചര്‍ച്ച ചെയ്യാന്‍ കഴിഞ്ഞദിവസം ചേര്‍ന്ന ജില്ലാക്കമ്മിറ്റിയില്‍ പിണറായി നേരിട്ട് പങ്കെടുക്കുകയായിരുന്നു. ജയരാജനുള്‍പ്പെടെയുള്ള മറ്റു നേതാക്കള്‍ക്കെതിരെയുള്ള ആരോപണങ്ങള്‍ പ്രതിരോധിക്കുക ലക്ഷ്യമിട്ടാണ് പിണറായി എത്തിയതെന്നാണ് പാര്‍ട്ടി നേതാക്കള്‍ തന്നെ പറയുന്നത്.
അതിനിടെ ഇപിക്കും ബാലാജിക്കുമെതിരെ കടുത്ത നടപടി വേണമെന്ന ആവശ്യത്തില്‍ ഉറച്ചു നില്‍ക്കുകയാണ് ബാലാജിയുടെ സഹോദരന്‍ കൂടിയായ എംഎല്‍എ ബാബു.എം. പാലിശ്ശേരിയും കൂട്ടരും.

പാര്‍ട്ടി നേതൃത്വത്തിനുമുന്നില്‍ കൂടുതല്‍ തെളിവുകളെത്തിക്കാനുള്ള തയ്യാറെടുപ്പിലാണ് ഈ വിഭാഗം. ഈ കേസ് തുടങ്ങിയ ശേഷം കടവല്ലൂര്‍ പഞ്ചായത്തില്‍ 23 ഏക്കര്‍ സ്ഥലം ഏരിയ സെക്രട്ടറി ബിനാമി പേരുകളില്‍ വാങ്ങിയതായി തെളിവുകള്‍ ലഭിച്ചിട്ടുണ്ട്. ഇതു കൂടാതെ കുന്നംകുളം നഗരത്തിലും ഭൂമി ഇടപാടുകള്‍ നടന്നിട്ടുണ്ട്. ആരൊക്കെയാണ് ഇതിന്റെ പിന്നിലെന്ന് പാര്‍ട്ടി കണ്ടെത്തണമെന്നാണ് എഎല്‍എ യോടടുത്ത വൃത്തങ്ങള്‍ ആവശ്യപ്പെടുന്നത്.

റിയല്‍ എസ്റ്റേറ്റ് ബിസിനസ് എന്ന പേരില്‍ ദുബായ് കേന്ദ്രമാക്കി നടന്ന തട്ടിപ്പില്‍ ഇരുന്നൂറിലേരെ പ്രവാസി മലയാളികള്‍ തട്ടിപ്പിനിരയായിട്ടുണ്ട്. ഇതില്‍ ഏറെപ്പേരും കോലളമ്പ് സ്വദേശികളാണ്. പണം നഷ്ടപ്പെട്ട അഞ്ചുപേര്‍ ഇതിനകം ആത്മഹത്യ ചെയ്തിട്ടുണ്ട്. പരാതിക്കാരനായ റസാക്കിന് നൂറുകോടിയോളം രൂപ നഷ്ടമായിട്ടുണ്ട്. തട്ടിപ്പ് വഴി ശേഖരിച്ച 2400 കോടിയില്‍ ഏറെയും കള്ളപ്പണമായി കേരളത്തിലെത്തിയതായാണ് വിവരം. ചില മത തീവ്രവാദി സംഘങ്ങള്‍ക്കും തട്ടിപ്പില്‍ പങ്കുണ്ടെന്ന് സൂചനയുണ്ട്. കേസന്വേഷണം എന്‍ഐഎ ഏറ്റെടുക്കണമെന്നാവശ്യപ്പെട്ട് കേന്ദ്ര ആഭ്യന്തര മന്ത്രി രാജ്‌നാഥ് സിംഗിന് തട്ടിപ്പിനിരയായവര്‍ പരാതി നല്‍കിയിട്ടുണ്ട്.
    
</TEXT>
</DOC>