<DOC>
<DOCNO>114030179776.utf8</DOCNO>
<TEXT>


           ടി.പി. വധക്കേസ്: കേന്ദ്രകമ്മിറ്റിയില്‍ ചര്‍ച്ച ചെയ്യണമെന്ന് വി.എസ്    

Saturday 1 March 2014 5:22 pm IST

ന്യൂദല്‍ഹി: ടി.പി ചന്ദ്രശേഖരന്‍ വധക്കേസില്‍ താന്‍ നല്‍കിയ കത്ത് സിപിഎം കേന്ദ്ര കമ്മിറ്റിയില്‍ ചര്‍ച്ച ചെയ്യണമെന്നു പ്രതിപക്ഷ നേതാവ് വി.എസ്. അച്യുതാനന്ദന്‍ ജനറല്‍ സെക്രട്ടറി പ്രകാശ് കാരാട്ടിനെ കണ്ട് ആവശ്യപ്പെട്ടു. ടി.പി കേസില്‍ ജനങ്ങളുടെ സംശയം ദുരീകരിക്കുന്ന നിലപാട് പാര്‍ട്ടി സ്വീകരിച്ചില്ലെങ്കില്‍ തെരഞ്ഞെടുപ്പില്‍ തിരിച്ചടി നേരിടേണ്ടി വരുമെന്നും വി.എസ് കാരാട്ടിനോട് പറഞ്ഞു.

കേരളത്തിലെ വിവാദ വിഷയങ്ങളില്‍ ലോക്‍സഭാ തെരഞ്ഞെടുപ്പിന് ശേഷം മാത്രം കേന്ദ്രകമ്മിറ്റിയില്‍ ചര്‍ച്ച മതിയെന്നാണ് കഴിഞ്ഞ ദിവസം ചേര്‍ന്ന സിപി‌എം പോളിറ്റ് ബ്യൂറോ തീരുമാനിച്ചത്. വി.എസിനെതിരായ നടപടി ഇപ്പോള്‍ ആലോചിക്കേണ്ടതില്ലെന്നാണ് നേതാക്കള്‍ക്കിടയിലെ ധാരണ. എന്നാല്‍ ടി.പി കേസുമായി ബന്ധപ്പെട്ട വിഷയങ്ങള്‍ ഇന്ന് തന്നെ ചര്‍ച്ച ചെയ്യണമെന്നാണ് വി.എസ് ആവശ്യപ്പെട്ടത്. തനിക്കെതിരെ അച്ചടക്ക നടപടിയുണ്ടായാലും കുഴപ്പമില്ല, കുറ്റക്കാര്‍ക്കെതിരെ നടപടി വേണം.

സാധാരണ മേല്‍ക്കമ്മറ്റിക്ക് വഴങ്ങിയാണ് കീഴ്ഘടകം പ്രവര്‍ത്തിക്കാറ്. എന്നാല്‍ ടി.പി വധക്കേസില്‍ കീഴ് ഘടകത്തിന് വഴങ്ങിയാണ് മേല്‍ഘടകം പ്രവര്‍ത്തിക്കുന്നത്. ഇക്കാര്യം മേല്‍ക്കമ്മറ്റി തിരുത്തണമെന്നും വി.എസ് ആവശ്യപ്പെട്ടു. തെരഞ്ഞെടുപ്പു ഘട്ടത്തില്‍ സിപിഎമ്മിനു വലിയ പ്രതിസന്ധിയുണ്ടാക്കുന്നതാകും വിഎസിന്റെ ആവശ്യം. ടി.പി. വധക്കേസിലെ പാര്‍ട്ടി അന്വേഷണമടക്കമുള്ള കാര്യങ്ങളും കേസില്‍ ഉള്‍പ്പെട്ട പാര്‍ട്ടി അംഗങ്ങള്‍ക്കെതിരായ നടപടികളുമെല്ലാം വി.എസിന്റെ ആവശ്യം അംഗീകരിച്ചാല്‍ ചര്‍ച്ച ചെയ്യേണ്ടിവരും.

എന്നാല്‍ വിവാദ വിവാദവിഷയങ്ങളെല്ലാം തെരഞ്ഞെടുപ്പിന് ശേഷം ചര്‍ച്ച ചെയ്യാമെന്നാണ് സി.പി.ഐ.എം നേതൃത്വം സ്വീകരിച്ചിരിക്കുന്ന നിലപാട്. ടി.പി വധക്കേസില്‍ സി.പി.ഐ.എമ്മിന്റെ ഔദ്യോഗിക നിലപാടിന് വ്യത്യസ്ഥമായ നിലപാടാണ് വി.എസ് അച്യുതാനന്ദന്‍ തുടക്കം മുതല്‍ സ്വീകരിച്ചത്. ടി.പി ചന്ദ്രശേഖരന്റെ വിധവ കെ.കെ.രമയേയും ടി.പിയുടെ മാതാവിനേയും ഒഞ്ചിയത്തെ വീട്ടിലെത്തി സന്ദര്‍ശിച്ചത് വിവാദമായിരുന്നു. ഏറ്റവും ഒടുവിലായി ടി.പി ചന്ദ്രശേഖരന്‍ വധക്കേസില്‍ സി.ബി.ഐ അന്വേഷണം ആവശ്യപ്പെട്ട് കെ.കെ രമ നടത്തിയ നിരാഹാര സമരത്തിനും വി.എസ് പരസ്യ പിന്തുണ അറിയിച്ചിരുന്നു.

സ്വര്‍ണ്ണക്കടത്ത് കേസിലെ പ്രതിയായ ഫയാസിന് ടി.പി വധക്കേസിലുള്ള പങ്ക് ചൂണ്ടിക്കാണിച്ച് വി.എസ് ആഭ്യന്തരമന്ത്രി രമേശ് ചെന്നിത്തലക്ക് കത്ത് നല്‍കിയിരുന്നു. ഈ കത്ത് പാര്‍ട്ടി നിലപാടില്‍ നിന്നും വിഭിന്നമാണെന്ന് പിന്നീട് പിണറായി വിജയന് കേരള രക്ഷാമാര്‍ച്ചിനിടെ വേദിയില്‍ പറയേണ്ടി വന്നു.
    
</TEXT>
</DOC>