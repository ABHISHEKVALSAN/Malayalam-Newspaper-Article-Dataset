<DOC>
<DOCNO>114112143533.utf8</DOCNO>
<TEXT>


           വന്യ ജീവികള്‍ക്കും  ജൈവ സമ്പത്തിനും  നാശമുണ്ടാകുന്നതിനെ  കുറിച്ച് റിപ്പോര്‍ട്ട് നല്‍കണം    

Friday 21 November 2014 6:01 am IST

        തിരുവനന്തപുരം: മുല്ലപ്പെരിയാറില്‍ ജലനിരപ്പുയര്‍ത്തുമ്പോള്‍ വന്യമൃഗങ്ങള്‍ക്കുണ്ടാകാന്‍ സാധ്യതയുള്ള ബുദ്ധിമുട്ടുകളും അവിടുത്തെ ജൈവസമ്പത്തുകള്‍ക്കുണ്ടാകുന്ന നാശവും കണ്ടെത്തി റിപ്പോര്‍ട്ട് നല്‍കാന്‍ ചീഫ് വൈല്‍ഡ് ലൈഫ് വാര്‍ഡനെ ചുമതലപ്പെടുത്തിയെന്ന് മുഖ്യമന്ത്രി. 142 അടി ജലനിരപ്പില്‍ വനപ്രദേശത്തെ പുല്‍മേടുകള്‍ വെള്ളത്തിനടിയിലാകും.

വന്യമൃഗങ്ങള്‍ കാടിനുള്ളിലേക്ക് പോകുമ്പോള്‍ അവയുടെ ആവാസവ്യവസ്ഥയ്ക്ക് മാറ്റമുണ്ടാകും. ഇതു കണക്കിലെടുത്താണ് റിപ്പോര്‍ട്ട് നല്‍കാന്‍ പറഞ്ഞിരിക്കുന്നതെന്ന് മുഖ്യമന്ത്രി മാധ്യമങ്ങളോടു പറഞ്ഞു. വെള്ളമുയര്‍ത്തുന്നത് വന്യജീവികള്‍ക്ക് ഭീണിയാണ്. തമിഴ്‌നാടിന് ഇപ്പോള്‍ കൊടുത്തു കൊണ്ടിരിക്കുന്ന ജലത്തില്‍ ഒരു തുള്ളിപോലും കുറയ്ക്കില്ല.

എന്നാല്‍, ജലനിരപ്പ് ഉയരുന്ന സാഹചര്യത്തില്‍ ജനങ്ങള്‍ ഭീതിയിലാണ്. ഇത് കാണാതിരുന്നു കൂട. സാധാരണ രീതിയില്‍ ജലനിരപ്പുയര്‍ന്നാല്‍ ഒന്നും സംഭവിക്കില്ലായിരിക്കാം എന്നാല്‍ അസാധാരണമായ കാര്യങ്ങള്‍ സംഭവിക്കാതിരിക്കാന്‍ സാധ്യതകളില്ല. ഡാമിന്റെ ബലക്ഷയം തന്നെയാണ് ഇതിനു കാരണം.

തമിഴ്‌നാടുമായി നല്ല ബന്ധമാണ് കേരളത്തിനുള്ളത്. ആ ബന്ധം നിലനിര്‍ത്തിക്കൊണ്ടു തന്നെ മുല്ലപ്പെരിയാര്‍ വിഷയത്തില്‍ ഇടപെടും. അനധികൃത സ്വത്തു സമ്പാദനം നടത്തിയ ടി. ഒ. സൂരജിനെതിരെ എന്തു നടപടി എടുക്കുമെന്ന മാധ്യമ പ്രവര്‍ത്തകരുടെ ചോദ്യത്തിന് മറുപടി പറയാതെ മുഖ്യമന്ത്രി അന്വേഷണം നടക്കുന്ന വിഷയത്തില്‍ ഒന്നും പറയുന്നില്ലെന്നു മാത്രം പറഞ്ഞു.
    
</TEXT>
</DOC>