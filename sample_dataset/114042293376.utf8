<DOC>
<DOCNO>114042293376.utf8</DOCNO>
<TEXT>


           ആറാംഘട്ട വോട്ടെടുപ്പ്; പരസ്യ പ്രചാരണം ഇന്നവസാനിക്കും    

Tuesday 22 April 2014 11:39 am IST

ന്യൂദല്‍ഹി: ആറാംഘട്ട വോട്ടെടുപ്പിന്റെ പരസ്യ പ്രചാരണം ഇന്നവസാനിക്കും. 11 സംസ്ഥാനങ്ങളിലെയും പുതുച്ചേരിയിലേയും ഉള്‍പ്പെട്ട 117 മണ്ഡലങ്ങളിലേക്കാണ് വോട്ടെടുപ്പ് നടക്കുന്നത്. സമാജ്‌വാദി പാര്‍ട്ടി നേതാവ് മുലായംസിംഗ് യാദവ്, സല്‍മാന്‍ ഖുര്‍ഷിദ്, ബിജെപി നേതാവ് ഷാനവാസ് ഹുസൈന്‍ തുടങ്ങിയ പ്രമുഖര്‍ ആറാംഘട്ടത്തില്‍ ജനവിധി തേടുന്നുണ്ട്. വാഹനത്തിലൂടെയുള്ള പ്രചാരണവും വീടുകയറിയുള്ള പ്രചാരണവും മാത്രമാണ് മാഹിയില്‍ നടക്കുന്നത്. പോസ്റ്ററുകളും ബാനറുകളും എല്ലാം നിരോധിച്ചിരിക്കുകയാണ്. മാഹിയില്‍ 32 ബൂത്തുകളിലാണ് തെരഞ്ഞെടുപ്പ് നടക്കുന്നത്. അതേസമയം മാഹിയുള്‍പ്പെടെ പുതുച്ചേരി സംസ്ഥാനത്ത് വിപുലമായ സുരക്ഷാ സംവിധാനങ്ങളാണ് ഒരുക്കിയിട്ടുള്ളത്. മാഹി മേഖലയിലെ രണ്ട് ബൂത്തുകള്‍ അതീവ പ്രശ്‌നബാധിത ബൂത്തുകളായി കണ്ടെത്തിയിട്ടുണ്ട്. ഇവിടെ കനത്ത സുരക്ഷയ്ക്കായി അകത്തുംപുറത്തുമായി രണ്ട് കാമറകള്‍ സ്ഥാപിക്കും.

സുരക്ഷാ ക്രമീകരണത്തിന് ഇന്ത്യന്‍ റിസര്‍വ് ബറ്റാലിയന്‍ പോലീസ്, ലോക്കല്‍ പോലീസ്, ആംഡ് പോലീസ് എന്നിവയ്ക്കു പുറമെ ചെന്നൈയില്‍ നിന്ന് സിആര്‍പിഎഫിന്റെ ഒരു പ്ലാറ്റൂണ്‍ കേന്ദ്ര സേനയും മാഹിയിലെത്തിയിട്ടുണ്ട്. ഏത് സാഹചര്യത്തെയും നേരിടാനായി മാഹി, പള്ളൂര്‍, പന്തക്കല്‍ എന്നിവിടങ്ങളിലായി കേന്ദ്രസേനയുടെ പട്രോളിംഗ് ബ്രേക്കിംഗ് ഫോഴ്‌സ് മുഴുവന്‍ സമയവും രംഗത്തുണ്ടായിരിക്കും. ബുധനാഴ്ച ഉച്ചയോടെ റിട്ടേണിംഗ് ഓഫീസര്‍ കൂടിയായ റീജണല്‍ അഡ്മിനിസ്‌ട്രേറ്റരുടെ കാര്യാലയത്തില്‍ നിന്നു തെരഞ്ഞെടുപ്പ് സാമഗ്രികള്‍ വിതരണം ചെയ്യും. മാഹിയില്‍ നേരത്തെ പരിശീലനം നല്‍കിയ 35 പ്രിസൈഡിംഗ് ഓഫീസര്‍മാരെ മാറ്റി പുതുച്ചേരിയില്‍ നിന്നുള്ള 40 പ്രിസൈഡിംഗ് ഓഫീസര്‍മാര്‍ രാവിലെ മാഹിയിലെത്തി. യാനത്തും മാഹിയിലും മാത്രമാണ് പുതുച്ചേരിയില്‍ നിന്നു ഉദ്യോഗസ്ഥരെ കൂട്ടത്തോടെ അയച്ചിട്ടുള്ളത്. കഴിഞ്ഞ തെരഞ്ഞെടുപ്പില്‍ യാനത്ത് 98 ശതമാനം വോട്ടുകള്‍ രേഖപ്പെടുത്തിയതില്‍ സംശയമുണര്‍ന്നതിനെ തുടര്‍ന്നാണ് യാനത്ത് പുതുച്ചേരിയില്‍ നിന്നു പ്രിസൈഡിംഗ് ഓഫീസര്‍മാരെ നിയമിച്ചത്. ഇതോടൊപ്പം മാഹിയിലേക്കും അയയ്ക്കുകയായിരുന്നു. അതേസമയം കനത്ത സുരക്ഷയിലും കൊട്ടികലാശം ഗംഭീരമാക്കാനാണ് വിവിധ രാഷ്ട്രീയ കക്ഷികള്‍ ശ്രമിക്കുന്നത്.
    
</TEXT>
</DOC>