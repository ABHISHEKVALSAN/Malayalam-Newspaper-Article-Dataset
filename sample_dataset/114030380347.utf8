<DOC>
<DOCNO>114030380347.utf8</DOCNO>
<TEXT>


           ആറന്മുള: സാമ്പത്തിക സ്രോതസ്സ്‌ അന്വേഷിക്കണം- മിനി കെ. ഫിലിപ്പ്‌    

Monday 3 March 2014 10:01 pm IST

        ആറന്മുള : സാധാരണക്കാരന്റെ അന്നവും വെള്ളവും നശിപ്പിക്കുന്ന വിമാനത്താവള പദ്ധതിയുടെ പിന്നിലെ സാമ്പത്തിക സ്രോതസ്സ്‌ അന്വേഷിക്കണമെന്ന്‌ എസ്‌യുസിഐ സംസ്ഥാന സമിതി അംഗം മിനി കെ. ഫിലിപ്പ്‌ അഭിപ്രായപ്പെട്ടു. ആറന്‍മുള വിമാനത്താവള പദ്ധതിക്കെതിരെ നടക്കുന്ന അനിശ്ചിതകാല സത്യാഗ്രഹത്തിന്റെ ഇരുപത്തിയൊന്നാം ദിവസം സത്യാഗ്രഹം ഉദ്ഘാടനം ചെയ്തു സംസാരിക്കുകയായിരുന്നു മിനി കെ. ഫിലിപ്പ്‌.
ഭരണാധികാരികള്‍ ജനങ്ങളുടെ ഭാഗത്തുനിന്നു ചിന്തിക്കണം. മൂലധന കോര്‍പ്പറേറ്റ്‌ താല്‍പര്യം മാത്രമാണ്‌ ഇന്ന്‌ ഭരണാധികാരികള്‍ക്ക്‌ ഉള്ളത്‌. നാം ഇന്ന്‌ അനുഭവിക്കുന്നത്‌ എല്ലാം തന്നതിന്‌ മുന്‍ തലമുറയോട്‌ നന്ദിപറയണം. അവ നിലനിര്‍ത്തി വരും തലമുറയ്ക്ക്‌ കൈമാറുകമാത്രമാണ്‌ നമ്മുടെ ചുമതലയെന്നും മിനി കെ. ഫിലിപ്പ്‌ അഭിപ്രായപ്പെട്ടു. നാട്ടുകാര്‍ക്ക്‌ വേണ്ടാത്ത യാതൊരു പ്രയോജനമില്ലാത്ത വിമാനത്താവള പദ്ധതി ആര്‍ക്കുവേണ്ടിയാണ്‌. കെജിഎസ്‌ ഒരു ദല്ലാള്‍ മാത്രമാണ്‌. ഈ പദ്ധതിയുടെ ഓഹരി പങ്കാളിത്തം ഇന്‍ഡ്യയിലെ വമ്പന്‍ രാഷട്രീയ നേതാക്കള്‍ക്ക്‌ ഉണ്ടെന്ന്‌ മിനി കെ. ഫിലിപ്പ്‌ ആരോപിച്ചു. 
ഒരു ഗ്രാമീണ സംസ്കൃതി നശിപ്പിക്കുവാനുള്ള മാഫിയാ ശ്രമമാണ്‌ ആറന്മുളയിലെ വിമാനത്താവള പദ്ധതിയെന്ന്‌ സത്യാഗ്രഹ സമരത്തില്‍ മുഖ്യപ്രഭാഷണം നടത്തിയ ഹിന്ദു ഐക്യവേദി സംസ്ഥാന സംഘടനാ സെക്രട്ടറി കെ.പി. ഹരിദാസ്‌ അഭിപ്രായപ്പെട്ടു. ആറന്മുളയില്‍ നടക്കുന്നത്‌ മറ്റൊരു സ്വാതന്ത്ര്യസമരമാണ്‌.സീപ്ലെയിന്‍ പദ്ധതി ഉദ്ഘാടനം ചെയ്തിട്ടും പ്രാവര്‍ത്തികമാക്കുവാന്‍ സാധിക്കാത്തതില്‍ മുഖ്യമന്ത്രിയിക്ക്‌ നാണക്കേടുണ്ടായി. അടുത്ത നാണക്കേട്‌ ആറന്മുളയില്‍ ഉണ്ടാകാതിരിക്കണമെങ്കില്‍ പദ്ധതി പൂര്‍ണ്ണമായി പിന്‍വലിയ്ക്കണമെന്ന്‌ കെ.പി. ഹരിദാസ്‌ ആവശ്യപ്പെട്ടു. 
ഹിന്ദു ഐക്യവേദി സംസ്ഥാന ട്രഷറാര്‍ അരവിന്ദാക്ഷന്‍ സത്യാഗ്രഹ സമരത്തില്‍ അദ്ധ്യക്ഷത വഹിച്ചു. ഗ്രാമപഞ്ചായത്ത്‌ അംഗം ഉഷാ ഗോപാലന്‍ സ്വാഗതം പറഞ്ഞു. യുവമോര്‍ച്ചാ, എസ്‌യുസിഐ, പ്രവര്‍ത്തകര്‍ സത്യാഗ്രഹത്തിന്‌ ഐക്യദാര്‍ഢ്യം പ്രകടിപ്പിച്ച്‌ പ്രകടനം നടത്തി. 
ആര്‍എസ്‌എസ്‌ പ്രാന്ത സമ്പര്‍ക്ക പ്രമുഖ്‌ മോഹനകണ്ണന്‍, കെപിഎംഎസ്‌ ജില്ലാ സെക്രട്ടറി പി.ബി. സുരേഷ്‌, ബ്ലോക്ക്‌ പഞ്ചായത്ത്‌ അംഗം കെ.കെ. ശിവാനന്ദന്‍, അയ്യപ്പസേവാ സമാജം ജില്ലാ സെക്രട്ടറി കെ.സി. ജയന്‍, യുവമോര്‍ച്ചാ ജില്ലാ സെക്രട്ടറി റ്റി.ജി. ഗോപകുമാര്‍, സിപിഐ ജില്ലാ കൗണ്‍സില്‍ അംഗം വത്സമ്മ മാത്യു, ആര്‍എസ്‌എസ്‌ ആലപ്പുഴ ജില്ലാശാരീരിക്‌ ശിക്ഷണ്‍ പ്രമുഖ്‌ വി.എസ്‌. മഹേഷ്‌, എസ്‌യുസിഐ ജില്ലാ സെക്രട്ടറി എസ്‌. രാജീവ്‌,തങ്കരാജ്‌, എസ്‌.എല്‍. രതീഷ്‌ എന്നിവര്‍ പ്രസംഗിച്ചു.
സത്യാഗ്രഹത്തിന്റെ 22-ാ‍ം ദിവസമായ ഇന്ന്‌ ബിജെപി ദേശിയ നിര്‍വ്വാഹക സമിതി അംഗം അഡ്വ. പി.എസ്‌. ശ്രീധരന്‍പിള്ള, സിപിഐ (എംഎല്‍റെഡ്‌ ഫ്ലാഗ്‌) സംസ്ഥാന സെക്രട്ടറി ഉണ്ണിച്ചെക്കന്‍ എന്നിവര്‍ സംസാരിക്കും. ഇലന്തൂര്‍ പടയണി സംഘം അവതരിപ്പിക്കുന്ന പടയണി സത്യാഗ്രഹ പന്തലില്‍ അരങ്ങേറും.
    
</TEXT>
</DOC>