<DOC>
<DOCNO>114092183679.utf8</DOCNO>
<TEXT>


           സച്ചാറിലേക്കുള്ള മാറ്റം; അലിഗഢിലെ മാറ്റവും    

Sunday 21 September 2014 10:10 am IST

മാറ്റം സര്‍വമേഖലയിലുമു ണ്ടായിക്കൊണ്ടിരിക്കുന്നു. ഭരണ-പ്രതിപക്ഷങ്ങളുള്ള ജനാധിപത്യ സംവിധാനത്തില്‍ സര്‍ക്കാര്‍ പ്രവര്‍ത്തിക്കുകയും പ്രതിപക്ഷം അവയിലെ ശരിപിന്തുണച്ചും തെറ്റ്‌എതിര്‍ത്തും മുന്നോട്ടുപോകുമ്പോഴാണ്‌ ഭരണം അര്‍ത്ഥപൂര്‍ണമാകുന്നത്‌. വോട്ടു രാഷ്ട്രീയമാകുമ്പോള്‍ ഭരണത്തില്‍ തുടരാന്‍ ഭരണപക്ഷവും ഭരണം പിടിക്കാന്‍ പ്രതിപക്ഷവും ശ്രമിച്ചുകൊണ്ടേയിരിക്കും. മുമ്പുപറഞ്ഞ പ്ലസ്‌ വോട്ടുകള്‍ നേടുകയാണിതിനുള്ള വഴി. അതിന്‌ ന്യായമാര്‍ഗങ്ങളും അന്യായ വഴിയും ചിലര്‍ ചിലപ്പോള്‍ പ്രയോഗിക്കും. മതേതര രാജ്യത്തിലെ മതപരമായ വിവേചനവും പ്രീണനവും അതിന്റെ പല വഴികളിലൊന്നാണ്‌. 
ന്യൂനപക്ഷമെന്നും ഭൂരിപക്ഷമെന്നും വിഭജനമുണ്ടാക്കുകയും ഒരുപക്ഷത്തിന്‌ കൂടുതല്‍ ആനുകൂല്യങ്ങള്‍ നല്‍കുകയും ചെയ്യുന്ന രാഷ്ട്രീയത്തിന്‌ ഇന്ത്യയില്‍ കക്ഷിരാഷ്ട്രീയത്തിന്റെ അത്ര പഴക്കമുണ്ട്‌. മതേതരത്വം പ്രസംഗിക്കുകയും പ്രയോഗിക്കുമ്പോള്‍ മതപ്രീണനം നടത്തുകയും ചെയ്യുന്നതിന്‌ ഉദാഹരണങ്ങള്‍ നിരവധിയാണ്‌. പക്ഷേ അവിടെയുമുണ്ടായിരിക്കുന്നു ഇപ്പോള്‍ മാറ്റം. ഈ പ്രീണനം രാഷ്ട്രീയ പാര്‍ട്ടികളായിരുന്നു ഇതുവരെ പരസ്യമായി നടത്തിയിരുന്നത്‌. ഈ പ്രവര്‍ത്തനത്തിനു സര്‍ക്കാരുകള്‍ മുതിരുമ്പോള്‍ ചില രഹസ്യ സ്വഭാവം ഇതുവരെ കാണിച്ചിരുന്നു. പക്ഷേ കേന്ദ്രത്തിലെ യുപിഎ സര്‍ക്കാരിന്റെ പത്ത്‌ വര്‍ഷത്തെ ഭരണത്തില്‍ സര്‍ക്കാര്‍ നേരിട്ട്‌, പരസ്യമായി മതന്യൂനപക്ഷ പ്രീണനം നടത്താന്‍ തയ്യാറായി എന്ന ഇപ്പോഴത്തെ മാറ്റം നിസാര കാര്യമല്ല. 
മതസംവരണം ഏര്‍പ്പെടുത്താന്‍ ആന്ധ്രയിലെ കോണ്‍ഗ്രസ്‌ സര്‍ക്കാര്‍ നിയമനിര്‍മാണത്തിനൊരുങ്ങിയപ്പോള്‍ അതിന്‌ കയ്യടിച്ചു പ്രോത്സാഹനം നല്‍കിയത്‌ കേന്ദ്രസര്‍ക്കാരായിരുന്നു. വിദ്യാഭ്യാസരംഗത്ത്‌ മതന്യൂനപക്ഷങ്ങള്‍ക്ക്‌ നല്‍കിയ ആനുകൂല്യങ്ങള്‍ അധികമായിപ്പോകുന്നുവെന്ന്‌ ആക്ഷേപം ഉയര്‍ന്നത്‌ അതത്‌ സമുദായങ്ങളില്‍നിന്ന്‌ തന്നെയെന്ന്‌ പുതിയ മാറ്റമാണ്‌. സര്‍ക്കാര്‍ നേരിട്ട്‌ ന്യൂനപക്ഷ ക്ഷേമമന്ത്രാലയം ഉണ്ടാക്കി അതിന്റെ കീഴില്‍ ആനുകൂല്യപ്പെരുമഴ പെയ്യിച്ചു. കേന്ദ്രസര്‍ക്കാര്‍ നേരിട്ട്‌ ഒരു മതവിഭാഗത്തിന്‌ മാത്രമായി ആനുകൂല്യങ്ങള്‍ നല്‍കാന്‍ തയ്യാറായത്‌ രാഷ്ട്രീയതലത്തില്‍നിന്ന്‌ ഭരണതലത്തിലേക്ക്‌ മതപ്രീണനത്തിനുണ്ടായ മാറ്റമാണ്‌ കാണിക്കുന്നത്‌. എന്നാല്‍ വിവിധ മതവിഭാഗങ്ങളില്‍നിന്നുതന്നെ ഈ മാറ്റത്തിനെതിരെ ശബ്ദമുയര്‍ത്തിയതാണ്‌ ശ്രദ്ധേയമായ മാറ്റം. ആന്ധ്രയില്‍ മതസംവരണം ജോലികളിലും വിദ്യാഭ്യാസ സംവിധാനത്തിലും ഏര്‍പ്പെടുത്താന്‍ കൊണ്ടുവന്ന നിയമനിര്‍മാണ പദ്ധതി ഉത്തര്‍പ്രദേശില്‍ അനുകരിക്കാന്‍ ശ്രമിച്ചപ്പോള്‍ ആ നീക്കത്തെ എതിര്‍ത്തത്‌ മുസ്ലീം മതപണ്ഡിതന്മാര്‍ തന്നെയായിരുന്നുവെന്നത്‌ മാറ്റമാണ്‌. ഗുണപരമായ മാറ്റം. അലിഗഢ്‌ മുസ്ലിം യൂണിവേഴ്സിറ്റി മുസ്ലിം സമുദായത്തിന്റെ വിദ്യാഭ്യാസപരമായ പിന്നാക്കാവസ്ഥകൂടി പരിഹരിക്കക്കാന്‍ ലക്ഷ്യമാക്കി സ്ഥാപിച്ചതാണെങ്കിലും അവിടം ഒരു തീവ്രവാദ ആശയ രൂപീകരണ ഫാക്ടറിയാക്കി മാറ്റിയെന്നത്‌ ഏറെക്കാലം കൊണ്ടുണ്ടായ മാറ്റമാണ്‌, എന്നാല്‍ സര്‍വകലാശാലയെ തീവ്രവാദം പഠിപ്പിക്കുന്ന മദ്രസയാക്കി മാറ്റേണ്ട എന്ന്‌ സര്‍വകലാശാലയിലെ അധ്യാപകരും വിദ്യാര്‍ത്ഥികളും പരസ്യപ്രസ്താവന നടത്തി പ്രക്ഷോഭത്തിനിറങ്ങിയത്‌ ഗുണപരമായ മാറ്റം തന്നെയാണ്‌. എങ്കിലും ഇന്ത്യയിലെ സ്വത്തുക്കളില്‍ ആദ്യാവകാശം മുസ്ലിങ്ങള്‍ക്കാണെന്ന്‌ ഒരു മതേതര രാജ്യത്തെ പ്രധാനമന്ത്രി പ്രഖ്യാപിക്കുന്ന സ്ഥിതിവിശേഷം വരുത്തിയ മാറ്റം തീര്‍ച്ചയായും മാറ്റേണ്ടതാണെന്ന കാര്യത്തില്‍ ആര്‍ക്കും സംശയമില്ല. അതുകൊണ്ടുതന്നെയാണ്‌ ഈ തെരഞ്ഞെടുപ്പിലെ ഓരോ വോട്ടും മാറ്റത്തിനുവേണ്ടിയാകേണ്ടതും.
ഒരു രാജ്യത്ത്‌ സര്‍വര്‍ക്കും ബാധകമായ നിയമമാണ്‌ നടപ്പാകേണ്ടത്‌; തുല്യനിയമം. പുരുഷനും സ്ത്രീയ്ക്കും തുല്യമായ നിയമം. മതേതരരാജ്യമായതിനാല്‍ എല്ലാ മതവിഭാഗങ്ങള്‍ക്കും ഒരു നിയമം. പക്ഷേ നമ്മുടെ രാജ്യത്ത്‌ ഏകീകൃതമായ സിവില്‍ നിയമം ഇനിയും പൂര്‍ണമായി നടപ്പാക്കാത്തതെന്തുകൊണ്ടാണെന്ന്‌ ചോദിച്ചിട്ടുള്ളത്‌ സുപ്രീംകോടതിയാണ്‌. ചില സാമൂഹ്യ സാഹചര്യങ്ങളുടെ പശ്ചാത്തലത്തില്‍ ഏകസിവില്‍ നിയമം നടപ്പാക്കാന്‍ കുറച്ച്‌ കാലം കോടതിയും അനുവദിച്ചതാണ്‌. പക്ഷേ അതെത്രകാലത്തേക്ക്‌ എന്നതാണ്‌ പ്രശ്നം. സാമൂഹ്യ സ്ഥിതിയുടെ മാറ്റം വിലയിരുത്തി, പിന്നാക്കം നില്‍ക്കുന്ന വിഭാഗങ്ങളുടെ സാമൂഹ്യ പ്രശ്നങ്ങള്‍ പരിഹൃതമായെന്നു ബോധ്യമാകുന്നതോടെ മാത്രംമതി ഏക സിവില്‍ നിയമം എന്ന നിരുത്തരവാദമായ തീരുമാനമാണ്‌ ഇന്നത്തെ തടസ്സം.
യുപിഎ സര്‍ക്കാര്‍ ഒരു വലിയ മാറ്റത്തിനുള്ള ചുവടുവയ്പ്‌ നടത്തി. ഇന്ത്യയിലെ മുസ്ലിം സൂഹത്തിന്റെ ഇന്നത്തെ സ്ഥിതിയെക്കുറിച്ച്‌ പഠിക്കാന്‍ ഒരു സമിതിയെ നിയോഗിച്ചു- സച്ചാര്‍ കമ്മീഷനെ. മുസ്ലിങ്ങളുടെ സാമൂഹ്യ-സാമ്പത്തിക-വിദ്യാഭ്യാസ-രാഷ്ട്രീയ സ്ഥിതിയെക്കുറിച്ചുള്ള യഥാര്‍ത്ഥ വിവരം കണ്ടെത്തണമെന്നായിരുന്നു സങ്കല്‍പ്പം. അതിലെ അപകടം മനസ്സിലാക്കി ആദ്യം പഠന പദ്ധതിയെ പലരും എതിര്‍ത്തു; മുസ്ലിം സംഘടനകള്‍ തന്നെ. പക്ഷേ സ്ഥിതിവിവരമറിഞ്ഞ്‌ പോരാത്ത സഹായങ്ങള്‍ നല്‍കാനാണെന്ന സര്‍ക്കാരിന്റെ നയപ്രഖ്യാപനം വന്നതോടെ എതിര്‍ത്തവര്‍ക്ക്‌ മനംമാറ്റം വന്നു. അങ്ങനെ വമ്പിച്ച സാമൂഹ്യമാറ്റത്തിനിടയാക്കാമായിരുന്ന ഒരു ചുവടുവയ്പ്പ്‌ കൂടുതല്‍ മതപ്രീണനത്തിനുള്ള മാര്‍ഗ്ഗമായി മാറി. സച്ചാര്‍ കമ്മറ്റി റിപ്പോര്‍ട്ട്‌ മതന്യൂനപക്ഷ പ്രീണനത്തിനുള്ള സര്‍ക്കാരിന്റെ അടിസ്ഥാന മാനദണ്ഡ രേഖയായി മാറി. സ്വാതന്ത്ര്യം കിട്ടി 60 വര്‍ഷം പിന്നിട്ടപ്പോഴും ഇന്ത്യയിലെ മുസ്ലിങ്ങളുടെ സ്ഥിതി പരിതാപകരമായി തുടരുന്നുവെന്ന്‌ റിപ്പോര്‍ട്ട്‌ കണ്ടെത്തിയത്‌ വലിയൊരു നയം മാറ്റമായിരുന്നു. യഥാര്‍ത്ഥത്തില്‍ സാമൂഹ്യരംഗത്ത്‌ മുസ്ലിം സമൂഹത്തിനുണ്ടായ മാറ്റങ്ങള്‍ ശരിയായി വിലയിരുത്തുന്നതിന്‌ പകരം ആസൂത്രണം ചെയ്ത പ്രീണന പദ്ധതികള്‍ നടപ്പാക്കാനുള്ള അടിസ്ഥാന രേഖയായി റിപ്പോര്‍ട്ട്‌ തയ്യാറാക്കുകയായിരുന്നു. ഉടുപ്പു തുന്നിയിട്ട്‌ അതിന്‌ തക്ക രീതിയില്‍ ശരീരം മുറിക്കുന്നതുപോലെ. അങ്ങനെ കൂടുതല്‍ ആനുകൂല്യങ്ങളും അവകാശങ്ങളും ഒരു വിഭാഗത്തിനു നല്‍കി സാമുഹിക അകല്‍ച്ച കൂട്ടുന്ന മാറ്റമാണ്‌ നടപ്പിലായത്‌. അതുകൊണ്ടുതന്നെ സച്ചാര്‍ കമ്മറ്റി റിപ്പോര്‍ട്ട്‌ ഏവര്‍ക്കും സ്വാഗതാര്‍ഹമായി. 60 വര്‍ഷം ഭരിച്ചിട്ടും മുസ്ലിങ്ങളുടെ സ്ഥിതി ദയനീയമായതിനെക്കുറിച്ച്‌ മുസ്ലിം സംഘടകള്‍ക്ക്‌ പരാതിയില്ല. അവര്‍ ഭരണക്കാരെ പഴിച്ചില്ല. ഭരണക്കാര്‍ അതിന്‌ കാരണക്കാര്‍ തങ്ങളാണെന്ന്‌ സ്വയം സമ്മതിക്കുകയായിരുന്നു, എന്നിട്ടുപോലും. കാരണം കൂടുതല്‍ ആനുകൂല്യങ്ങള്‍ക്കുള്ള അധികാരരേഖയായിരുന്നുവല്ലോ സച്ചാര്‍ റിപ്പോര്‍ട്ട്‌. പക്ഷേ, ജസ്റ്റിസ്‌ രംഗനാഥമിശ്ര കമ്മീഷന്‍ റിപ്പോര്‍ട്ടും സച്ചാര്‍ കമ്മീഷന്‍ റിപ്പോര്‍ട്ടും തള്ളണമെന്ന്‌ ഭൂരിപക്ഷമതവിഭാഗം മാത്രമല്ല, രാജ്യത്തെ വിവിധ മതസ്ഥരായ ചിന്തകര്‍പോലും അഭിപ്രായപ്പെട്ടുവെന്നത്‌ ഗുണപരമായ മറ്റൊരു മാറ്റമാണ്‌. 
(തുടരും)
കാവാലം ശശികുമാര്‍

</TEXT>
</DOC>