<DOC>
<DOCNO>114111942967.utf8</DOCNO>
<TEXT>


            ഓപ്പറേഷന്‍ കുബേര നിലച്ചു; ജനം ബ്ലേഡ് മാഫിയയുടെ പിടിയില്‍ തന്നെ    

Wednesday 19 November 2014 7:18 pm IST

        ആലപ്പുഴ: ബ്ലേഡ്മാഫിയയെ അമര്‍ച്ച ചെയ്യാന്‍ സംസ്ഥാന സര്‍ക്കാര്‍ കൊട്ടിഘോഷിച്ച് നടപ്പാക്കിയ ഓപ്പറേഷന്‍ കുബേര പാതിവഴിയില്‍ നിലച്ചു. വിരലിലെണ്ണാവുന്നവരെ നിയമനടപടികളില്‍ കുടുക്കാന്‍ സാധിച്ചെങ്കിലും സാധാരണക്കാര്‍ ഇപ്പോഴും ബ്ലേഡുകാരുടെ ഇരകളായി തന്നെ അവശേഷിക്കുന്നു.

വമ്പന്മാര്‍ വലയ്ക്കുള്ളില്‍ പെട്ടില്ലെന്ന് മാത്രമല്ല, ചില പേലീസുകാരും ഉന്നതരും ബ്ലേഡ് മാഫിയയെ ഭീഷണിപ്പെടുത്തി നേട്ടമുണ്ടാക്കിയത് മാത്രം മിച്ചം.

ബ്ലേഡുകാരില്‍ നിന്ന് പാവപ്പെട്ടവരെ രക്ഷിക്കാന്‍ നടപ്പാക്കുമെന്ന് പ്രഖ്യാപിച്ച ഋണമുക്തി പദ്ധതി കടലാസില്‍ ഒതുങ്ങി. ഇതുവരെ ഒരാള്‍ക്ക് പോലും ഋണമുക്തി പദ്ധതിയില്‍പ്പെടുത്തി വായ്പ നല്‍കിയിട്ടില്ല.ഓപ്പറേഷന്‍ കുബേരയെ തുടര്‍ന്നാണ് സര്‍ക്കാര്‍ ബാങ്കുകളുമായി സഹകരിച്ച് ഋണമുക്തി പദ്ധതി നടപ്പാക്കുമെന്ന് കൊട്ടിഘോഷിച്ചത്. ധനമന്ത്രിയെ മറികടന്ന് ആഭ്യന്തര മന്ത്രിയായിരുന്നു പദ്ധതി പ്രഖ്യാപിച്ചത്. എന്നാല്‍ പദ്ധതിയെ കുറിച്ച് തങ്ങള്‍ക്ക് യാതൊരു അറിവുമില്ലെന്നാണ് ബാങ്കുകാര്‍ പറയുന്നത്.

പദ്ധതി അടിയന്തരമായി തുടങ്ങുമെന്ന് സര്‍ക്കാര്‍ പ്രഖ്യാപിച്ചിട്ട് രണ്ടുമാസത്തിലേറെയായെങ്കിലും പ്രാഥമിക നടപടികള്‍ പോലും സ്വീകരിച്ചിട്ടില്ല. പദ്ധതി പ്രായോഗികമല്ലെന്നാണ് ബാങ്കുകാരുടെ വിലയിരുത്തല്‍. ബ്ലേഡുകാരില്‍ നിന്ന്് കൊള്ളപ്പലിശയ്ക്ക് പണം വായ്പയെടുത്തവര്‍ക്ക് കടബാധ്യത തീര്‍ക്കുന്നതിന് ബാങ്കുകള്‍ മുഖേന വായ്പ നല്‍കുന്നതായിരുന്നു ഋണമുക്തി പദ്ധതി. എന്നാല്‍ ബാങ്കുകളില്‍ നിന്ന് വായ്പ നല്‍കുന്നതിനുള്ള മാനദണ്ഡമോ വ്യവസ്ഥകളോ തയാറാക്കിയിട്ടില്ല.

വായ്പയ്ക്ക് എത്ര ശതമാനം പലിശ ഈടാക്കാമെന്ന് പോലും യാതൊരു എത്തുംപിടിയുമില്ല. സംസ്ഥാനതല ബാങ്കിങ് അവലോകനയോഗത്തിലാണ് സര്‍ക്കാര്‍ പദ്ധതി മുന്നോട്ടുവച്ചത്. തുടര്‍ നടപടികള്‍ സ്വീകരിക്കാനും സംസ്ഥാനതല ബാങ്ക് സമിതിയെ ചുമതലപ്പെടുത്തി. എന്നാല്‍ നടപടികള്‍ അവിടെ അവസാനിച്ചു. പദ്ധതി പ്രകാരം 50,000 രൂപ വരെ ബാങ്കുകളില്‍ നിന്ന് വായ്പയായി നല്‍കാനായിരുന്നു നിര്‍ദ്ദേശം.

ബാങ്ക് നല്‍കുന്ന സഹായം ഉപയോഗിച്ച് പലിശക്കാരനുമായുള്ള എല്ലാ ബാധ്യതകളും തീര്‍ക്കണം. എന്നാല്‍ ലക്ഷങ്ങളുടെ കടക്കെണിയില്‍പ്പെട്ടവര്‍ക്ക് ഇത്രയും കുറഞ്ഞ തുക വായ്പ ലഭിച്ചത് കൊണ്ട് യാതൊരു പ്രയോജനവുമില്ല. യാതൊരു ഈടും വാങ്ങാതെ ബാങ്കുകാര്‍ക്ക് കൂടുതല്‍ തുക വായ്പയായി നല്‍കാനും കഴിയില്ല. ഫലത്തില്‍ ബ്ലേഡില്‍ കുടുങ്ങിയവര്‍ക്ക് ഇന്നും മോചനമില്ല. സാധാരണക്കാര്‍ക്കും പാവപ്പെട്ടവര്‍ക്കും അത്യാവശ്യ കാര്യങ്ങള്‍ക്ക് പണം ലഭിക്കാന്‍ മറ്റു മാര്‍ഗങ്ങളുമില്ല.
    
</TEXT>
</DOC>