<DOC>
<DOCNO>114010565950.utf8</DOCNO>
<TEXT>


           യുവമോര്‍ച്ച പ്രവര്‍ത്തകര്‍ക്ക്‌ ക്രൂരമര്‍ദ്ദനം    

Sunday 5 January 2014 10:12 pm IST

കൊച്ചി: ഇന്ധനവിലവര്‍ധനയില്‍ പ്രതിഷേധിച്ച്‌ യുവമോര്‍ച്ചാ പ്രവര്‍ത്തകര്‍ പ്രധാനമന്ത്രി മന്‍മോഹന്‍സിംഗിനെ കരിങ്കൊടി കാണിച്ചു. കരിങ്കൊടി കാണിച്ച പ്രവര്‍ത്തകരെ പോലീസ്‌ തല്ലിച്ചതച്ചു. യുവമോര്‍ച്ച ജില്ലാ പ്രസിഡന്റ്‌ ശ്രീകാന്ത്‌ ശ്രീധരന്റെ നേതൃത്വത്തിലായിരുന്നു കരിങ്കൊടി പ്രകടനം. ശ്രീകാന്തിനെ പോലീസ്‌ ക്രൂരമായി മര്‍ദ്ദിച്ചു. ഗുരുതരമായി പരിക്കേറ്റ ഇദ്ദേഹത്തെ എറണാകുളം ജനറല്‍ ആശുപത്രിയില്‍ പ്രവേശിപ്പിച്ചു.
പാചകവാതകവില കുത്തനെ ഉയര്‍ത്തിയതില്‍ പ്രതിഷേധിച്ചായിരുന്നു കരിങ്കൊടി പ്രകടനം. മാതൃഭൂമിയുടെ നവതി ആഘോഷം ഉദ്ഘാടനം ചെയ്ത്‌ മടങ്ങുമ്പോള്‍ മേനക ജംഗ്ഷനില്‍വച്ചായിരുന്നു പ്രവര്‍ത്തകര്‍ പ്രധാനമന്ത്രിയെ കരിങ്കൊടി കാണിച്ചത്‌. ഓടിയെത്തിയ പോലീസ്‌ സംഘം ഇവരെ പിടികൂടി മര്‍ദ്ദിക്കുകയായിരുന്നു.
യുവമോര്‍ച്ച സംസ്ഥാന സമിതിയംഗങ്ങളായ പി.എച്ച്‌. ശൈലേഷ്കുമാര്‍, വി.കെ. ഭസിത്‌ കുമാര്‍, ജില്ലാ സെക്രട്ടറി അരുണ്‍ലാല്‍, പി.എ. അജീഷ്കുമാര്‍, സി.ജി. രാജഗോപാല്‍, എന്‍.എം. അഭിലാഷ്‌ എന്നിവരുള്‍പ്പെടെ 13 പേരെ പോലീസ്‌ അറസ്റ്റ്ചെയ്തിട്ടുണ്ട്‌.
    
</TEXT>
</DOC>