<DOC>
<DOCNO>114092189216.utf8</DOCNO>
<TEXT>


           യുഡിഎഫ്‌ ഒളിച്ചോടുന്നു: വൈക്കം വിശ്വന്‍    

Sunday 21 September 2014 10:04 am IST

ഉമ്മന്‍ചാണ്ടിയെ മുന്‍നിര്‍ത്തി പൊതുതെരഞ്ഞെടുപ്പിനെ നേരിടുന്നതില്‍ യുഡിഎഫ്‌ ഭയപ്പെടുന്നുവെന്ന്‌ ഇടതുമുന്നണി കണ്‍വീനര്‍ വൈക്കം വിശ്വന്‍. അതുകൊണ്ടുതന്നെ തെരഞ്ഞെടുപ്പ്‌ രംഗത്തുനിന്ന്‌ യുഡിഎഫ്‌ ഒളിച്ചോട്ടം നടത്തുകയാണ്‌. രാജ്യത്ത്‌ നീതിന്യായ പീഠങ്ങളുടെ ഇത്രയേറെ പരാമര്‍ശങ്ങള്‍ തുടര്‍ച്ചയായി ഏല്‍ക്കേണ്ടിവന്ന ഒരു മുഖ്യമന്ത്രി ഉണ്ടാകില്ല. മുഖ്യമന്ത്രിയുടെ ഓഫീസിന്റെ പ്രവര്‍ത്തനക്ഷ മതയെക്കുറിച്ച്‌ സംസ്ഥാനത്തെ സാധാരണ ജനങ്ങള്‍പോലും തിരിച്ചറിഞ്ഞു കഴിഞ്ഞിരിക്കുന്നു. രാജന്‍ കേസില്‍പോലും കോടതി കരുണാകരനെക്കുറിച്ച്‌ പറഞ്ഞിട്ടില്ല. എന്നിട്ടും കരുണാകരനെ രാജിവയ്പ്പിച്ചു. ഇവിട കോടതി നേരിട്ട്‌ പരാമര്‍ശിച്ചിട്ടും ഉമ്മന്‍ചാണ്ടി രാജിയ്ക്കു തയ്യാറല്ല. അധികാരം എതുവിധേനയും നിലനിര്‍ത്താന്‍ ജനങ്ങളെ കബളിപ്പിക്കുന്നതിലാണ്‌ മുഖ്യമന്ത്രി ഉമ്മന്‍ചാണ്ടിയുടെ ശ്രദ്ധ. എല്ലാക്കാലത്തും ഇത്‌ വിജയിക്കില്ലെന്നുള്ളത്‌ ഇത്തവണത്തെ തെരഞ്ഞെടുപ്പിലൂടെ യുഡിഎഫും കോണ്‍ഗ്രസും തിരിച്ചറിയാന്‍ പോവുകയാണ്‌. യുഡിഎഫ്‌ ഭരണത്തിനെതിരായി ചിന്തിക്കാത്തവരായി ആരും തന്നെ ഇന്ന്‌ സംസ്ഥാനത്തില്ല. ലോക്സഭാ തെരഞ്ഞെടുപ്പുമായി ബന്ധപ്പെട്ട്‌ 'ജന്മഭൂമി'യ്ക്ക്‌ അനുവദിച്ച പ്രത്യേക അഭിമുഖത്തില്‍ വൈക്കം വിശ്വന്‍ വ്യക്തമാക്കി.
? ലോക്സഭാ തെരഞ്ഞെടുപ്പില്‍ കേരളത്തിലെ പ്രതിപക്ഷ മുന്നണി കണ്‍വീനര്‍ എന്ന നിലയിലുള്ള വിലയിരുത്തല്‍.
2004ല്‍ നടന്ന തെരഞ്ഞെടുപ്പിനേക്കാള്‍ മെച്ചപ്പെട്ട നിലയിലുള്ള വിജയം ഇടതുപക്ഷത്തിന്‌ ലഭിക്കാനുള്ള ഘടകങ്ങള്‍ നിരവധിയുണ്ട്‌. അതുകൊണ്ടുതന്നെ തികഞ്ഞ ആത്മവിശ്വാസമുണ്ട്‌. ആര്‍എസ്പിയെ വലുപക്ഷത്തേക്ക്‌ അടര്‍ത്തിയെടുത്തെങ്കിലും ഇടതുപക്ഷത്തെ പ്രത്യേകിച്ച്‌ സിപിഎമ്മിനെ സംഘടിതമായി എതിര്‍ത്തിരുന്ന ശക്തികള്‍ ഇന്ന്‌ കേരളത്തിലില്ലാതായിരിക്കുന്നത്‌ ഗുണകരമാണ്‌. മത, സാമുദായിക സംഘടനകളില്‍ നിന്നുള്ള എതിര്‍പ്പുകളും ഗണ്യമായി കുറഞ്ഞിട്ടുണ്ട്‌. സാമൂഹ്യശക്തികളുടെ അനുകൂലമായ മാറ്റങ്ങള്‍ ഇടതുപക്ഷത്തിന്‌ സഹായകമാകും. കേന്ദ്രത്തില്‍ യുപിഎ സര്‍ക്കാര്‍ കൈക്കൊണ്ട ജനവിരുദ്ധനയങ്ങള്‍ കേരളത്തെ തകര്‍ത്തിരിക്കുകയാണ്‌. ജനങ്ങള്‍ക്ക്‌ ദ്രോഹകരമായി വരുന്ന നയങ്ങള്‍ക്കെതിരെ യഥാസമയം പ്രതികരിക്കുന്നതിനു പകരം പ്രോത്സാഹിപ്പിക്കുകയാണ്‌ യുഡിഎഫ്‌ ചെയ്തു വന്നത്‌. ഇക്കാര്യങ്ങള്‍ ജനങ്ങളുടെ മുന്നില്‍ തുറന്നു കാണിക്കുന്നതില്‍ ഇടതുമുന്നണിക്കു കഴിഞ്ഞിട്ടുണ്ട്‌. അതിന്റെ പ്രതിഫലനം എന്തായാലും തെരഞ്ഞടുപ്പില്‍ ഉണ്ടാകും.
? സംസ്ഥാനത്ത്‌ ഭരണവിരുദ്ധ വികാരം ഇല്ലെന്നാണല്ലോ പൊതുവേ യുഡിഎഫ്‌ നേതാക്കള്‍ പറയുന്നത്‌.
കേന്ദ്ര സര്‍ക്കാരിന്റെ നയങ്ങള്‍ മൂലം സംസ്ഥാനത്തെ സമസ്‌യമേഖലകളും തകര്‍ച്ചയെ ണ്ടുകയാണ്‌. കാര്‍ഷിക, വിദ്യാഭ്യാസ മേഖലകള്‍ നേരിടുന്ന പ്രതിസന്ധി ചെറുതല്ല. സ്വകാര്യ ഉദാരവല്‍ക്കരണ നയങ്ങള്‍ കേരളത്തിന്റെ സംഭരണവും വിതരണവും തകര്‍ത്തു കഴിഞ്ഞു. സാധാരണ ജനങ്ങളുടെ ആശ്രയമായ പൊതുവിതരണ സംവിധാനം പൂര്‍ണ്ണമായും താളംതെറ്റിയതോടെ റേഷന്‍കടകളൊക്കെ കാഴ്ചവസ്തുവായി മാറ്റപ്പെട്ടു കഴിഞ്ഞു. തീരദേശ മേഖലയുടെ സുരക്ഷയ്ക്കുവേണ്ടി കൈക്കൊണ്ട നടപടികള്‍ പാവപ്പെട്ടവരെയാണ്‌ വഴിയാധാരമാക്കിയിരിക്കുന്നത്‌. മലയോര മേഖലയെ ആശങ്കയിലാഴ്ത്തിയ കസ്തൂരിരംഗന്‍ റിപ്പോര്‍ട്ടിന്റെ കാര്യത്തില്‍ വ്യക്തമായ നിലപാടു കൈക്കൊള്ളുന്നതില്‍ സര്‍ക്കാര്‍ പൂര്‍ണ്ണമായും പരാജയപ്പെട്ടു. കയര്‍, കശുവണ്ടി, കൈത്തറി മേഖലകള്‍ക്കൊപ്പം മത്സ്യബന്ധനവും തകര്‍ച്ചയിലേക്കു നീങ്ങിയത്‌ ഇതുമായി ബന്ധപ്പെട്ട്‌ ഉപജീവനം നടത്തിവരുന്ന ലക്ഷക്കണക്കിന്‌ സാധാരണ ജനങ്ങളെയാണ്‌ ബാധിച്ചിരിക്കുന്നത്‌. കുട്ടനാട്‌, ഇടുക്കി പാക്കേജുകള്‍ അട്ടിമറിക്കപ്പെട്ടു. സംസ്ഥാനത്തെ പ്രമുഖ വാണിജ്യവിളയായ റബറിന്റെ വിലയില്‍ ഉണ്ടായിരിക്കുന്ന തകര്‍ച്ചയ്ക്ക്‌ പരിഹാരം കാണുന്നതില്‍ സര്‍ക്കാര്‍ പൂര്‍ണ്ണമായും പരാജയപ്പെട്ടിരിക്കുകയാണ്‌. റബറിന്‌ 245 രൂപ വിലയുണ്ടായിരുന്നത്‌ ഇപ്പോള്‍ 145 രൂപയായി കുറഞ്ഞു. വില കുറയുമ്പോഴും ഉത്പാദനച്ചെലവ്‌ കുറയുന്നില്ല. കാര്‍ഷിക വിളകളില്‍ കുരുമുളകിന്‌ മാത്രമാണ്‌ അല്‍പം വിലയുണ്ടായത്‌. അപ്പോള്‍ കുരുമുളകിലാത്ത അവസ്ഥയായി. ഏലം ലേലം പാതിവഴിയിലാണ്‌. നെല്ല്‌ സംഭരണം നടത്തിയിട്ട്‌ വില നല്‍കിയിട്ടില്ല. ക്രമസമാധാന രംഗം തകര്‍ന്ന രാജ്യത്തെ പ്രമുഖ സംസ്ഥാനങ്ങളിലൊന്നായി കേരളം മാറിയിരിക്കുകയാണ്‌. മുഖ്യമന്ത്രിയുടെ ഓഫീസിനുവരെ പങ്കാളിത്തമുള്ള സോളാര്‍ കേസ്‌, ഇതില്‍ മുഖ്യപ്രതിയായി ജയിലില്‍ കിടന്ന സരിതയ്ക്ക്‌ കേസ്‌ ഒത്തു തീര്‍ക്കുന്നതിനുള്ള പണം ലഭിച്ചത്‌ തുടങ്ങിയുള്ള കാര്യങ്ങള്‍ കേരള ജനതയുടെ മുന്‍പില്‍ നില്‍ക്കുകയാണ്‌. മുഖ്യമന്ത്രിയുടെ ഗണ്‍മാന്‍ തന്നെ ഭൂമികുംഭകോണത്തിന്‌ നേതൃത്വം കൊടുക്കുന്നു. ഇതിനെക്കുറിച്ച്‌ അന്വേഷണം നടത്തുന്നതിന്‌ ഹൈക്കോടതി ഇടപെടേണ്ടിവന്നു. പൊതുമേഖലാ സ്ഥാപനമായ ഫാക്ടിന്റെ തകര്‍ച്ച, സ്മാര്‍ട്സിറ്റി, വിഴിഞ്ഞം തുറമുഖം പദ്ധതി, കോച്ച്‌ ഫാക്ടറി, വാഗണ്‍ ഫാക്ടറി തുടങ്ങി ഒന്നിനും പൂര്‍ത്തീകരണമില്ലാത്ത, കേന്ദ്ര സര്‍ക്കാരിന്റെ അവഗണനകള്‍ക്കെതിരെ ശബ്ദമുയര്‍ത്താന്‍ കഴിയാത്തവര്‍ക്കെതിരെ ജനവികാരം ഉയരുകയില്ലെന്നുള്ള വാദം ഉയര്‍ത്തുന്നതുതന്നെ ഒരു വെല്ലുവിളിയാണ്‌.
? സിപിഎം ജയിച്ചാലും കോണ്‍ഗ്രസിനെ പിന്തുണയ്ക്കേണ്ടി വരുമെന്ന ഇ.കെ. ആന്റണിയുടെ അഭിപ്രായങ്ങളോട്‌
യുപിഎ മന്ത്രിസഭയിലെ രണ്ടാമനായി അറിയപ്പെടുന്ന ആന്റണിക്ക്‌ അഭിമാനത്തോടുകൂടി ഒന്നും പറയാനില്ല. പ്രതിരോധവകുപ്പിന്റെ പ്രവര്‍ത്തനം അവതാളത്തിലാണ്‌. അവിടെ എന്ത്‌ നടക്കുന്നുവെന്നു പോലും അദ്ദേഹം അറിയുന്നില്ല. കപ്പലുകള്‍ മുങ്ങുകയാണ്‌. മുകളിലേക്കു പറക്കേണ്ട വിമാനങ്ങള്‍ താഴോട്ടു പറന്ന്‌ സൈനികരുടെ ജീവനെടുക്കുകയാണ്‌. വിദേശനയം രൂപപ്പെടുത്തുന്നതുപോലും രാജ്യത്തിന്റെ സുരക്ഷയ്ക്കു വിഘാതമായിട്ടാണ്‌. ഇവയില്‍ ഇടപെടാനും, ചര്‍ച്ച ചെയ്യാനും കഴിയാത്ത ആന്റണി കേരളത്തിലെത്തി നടത്തുന്ന പ്രസ്താവനകള്‍ ദുരുദ്ദേശത്തോടു കൂടിയതാണ്‌. കോണ്‍ഗ്രസ്‌ ഈ തെരഞ്ഞെടുപ്പില്‍ എവിടെ ജയിക്കുമെന്നാണ്‌ ആന്റണി അവകാശപ്പെടുന്നത്‌? മദ്ധ്യപ്രദേശ്‌, രാജസ്ഥാന്‍ എന്നിവിടങ്ങളില്‍ ബിജെപിക്കായിരിക്കും മേല്‍ക്കൈ. മഹാരാഷ്ട്രയിലും ബിജെപിക്ക്‌ മേല്‍ക്കൈ കിട്ടുമെന്ന്‌ യുപിഎയുടെ സഖ്യകക്ഷി നേതാവായ ശരദ്പവാര്‍ പറയുന്നു. പിന്നെ ഇവര്‍ക്ക്‌ തമിഴ്‌നാട്ടിലോ, യുപിയിലോ, ബംഗാളിലോ, ദല്‍ഹിയിലോ സീറ്റ്‌ കിട്ടുമോ? കോണ്‍ഗ്രസ്‌ കേന്ദ്രത്തില്‍ വരില്ല. കോണ്‍ഗ്രസിനെ ചുമക്കാന്‍ ഇടതുപക്ഷ കക്ഷികള്‍ തയ്യാറുമല്ല. ആന്റണി നടത്തുന്നത്‌ ജനങ്ങളില്‍ ആശയക്കുഴപ്പം സൃഷ്ടിക്കുവാനുള്ള തന്ത്രമാണ്‌. പക്ഷേ, ഇത്‌ വിജയം കാണില്ല.
കേരളത്തില്‍ ജെഎസ്‌എസും-സിഎംപിയും ഇടതുമുന്നണിയുടെ ഭാഗമായത്‌ കമ്മ്യൂണിസ്റ്റ്‌ ആശയങ്ങളെ അനുകൂലിക്കുന്ന വലിയ വിഭാഗം ജനങ്ങളെ മാറചിന്തിപ്പിക്കുവാന്‍ പ്രേരിപ്പിക്കും. നീതിബോധമുള്ള ജനത ഇത്തവണ യുഡിഎഫിനെ പുറന്തള്ളുമെന്നതില്‍ സംശയമില്ല.
ദേശീയതലത്തില്‍ ഏറ്റവും വലിയ ഒറ്റക്കക്ഷി ബിജെപിയോ, കോണ്‍ഗ്രസോ എന്ന ചോദ്യത്തിന്‌ ഇടതുമുന്നണി കണ്‍വീനറുടെ മറുപടി ഇങ്ങനെ:- ഏറ്റവും വലിയ ഒറ്റക്കക്ഷിയെന്ന കാര്യത്തില്‍ ഒരു പരിശോധന നടത്തിയിട്ടില്ല. കോണ്‍ഗ്രസിനെയും ബിജെപിയെയും ഒഴിവാക്കിയുള്ള രാഷ്ട്രീയബദല്‍ ഇത്തവണ കേന്ദ്രത്തില്‍ അധികാരത്തില്‍ വരുമെന്നുള്ള ഉറച്ച വിശ്വാസമാണുള്ളത്‌. 
കെ.ഡി.ഹരികുമാര്‍

</TEXT>
</DOC>