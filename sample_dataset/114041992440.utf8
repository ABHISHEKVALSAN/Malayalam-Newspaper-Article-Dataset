<DOC>
<DOCNO>114041992440.utf8</DOCNO>
<TEXT>


           പവാറിന്റെ മകള്‍ക്ക് വോട്ട് ചെയ്തില്ലെങ്കില്‍ കുടിവെള്ളം മുട്ടിക്കുമെന്ന് ഭീഷണി    

Saturday 19 April 2014 9:36 am IST

മുംബൈ: ലോക്‍സഭാ തെരഞ്ഞെടുപ്പില്‍ എന്‍സിപി നേതാവ് ശരത് പവാറിന്റെ മകള്‍ സുപ്രിയ സുലെയ്ക്ക് വോട്ട് ചെയ്തില്ലെങ്കില്‍ ഗ്രാമത്തിലേക്കുള്ള കുടിവെള്ള വിതരണം നിര്‍ത്തിവയ്ക്കുമെന്ന് മഹാരാഷ്ട്ര ഉപമുഖ്യമന്ത്രിയുടെ ഭീഷണി. ഏപ്രില്‍ 16ന് മസര്‍വാഡി ഗ്രാമത്തില്‍ നടന്ന തെരഞ്ഞെടുപ്പ് റാലിയില്‍ സംസാരിക്കവെയാണ് ശരത് പവാറിന്റെ അനന്തരവന്‍ കൂടിയായ അജിത് പവാര്‍ ഭീഷണി മുഴക്കിയത്. 

വെള്ളം മുടങ്ങിയത് എന്നു ശരിയാക്കുമെന്ന് ഗ്രാമവാസികളിലൊരാള്‍ ചോദിച്ചപ്പോഴായിരുന്നു അജിത് പവാറിന്റെ ഈ പ്രതികരണം. ഉടന്‍ തന്നെ അയാളെ റാലിയില്‍ നിന്നു നീക്കം ചെയ്യാനും അജിത് പോലീസിനോട് നിര്‍ദ്ദേശിച്ചു. കുടിവെള്ളത്തിന്റെ പേരില്‍ ഗ്രാമീണരെ ഭീഷണിപ്പെടുത്തിയ പവാറിനെതിരെ നടപടി എടുക്കണമെന്നാവശ്യപ്പെട്ട് എഎപി രംഗത്തെത്തിയിട്ടുണ്ട്. 

ബാരാമതിയിലാണ് സുപ്രിയ സുലെ മത്സരിക്കുന്നത്. ബാരാമതിയിലെ ആം ആദ്മി പാര്‍ട്ടി സ്ഥാനാര്‍ഥിയും മുന്‍ ഐപിഎസ് ഓഫീസറുമായ സുരേഷ് ഖോപഡെയാണ് പവാറിനെതിരെ നടപടിയെടുക്കണമെന്ന ആവശ്യവുമായി പോലീസ് സ്‌റ്റേഷനിലെത്തിയത്. എന്നാല്‍ ആപ്പ് സ്ഥാനാര്‍ഥിയുടെ പരാതിക്ക് ശേഷവും മഹാരാഷ്ട്ര ഉപമുഖ്യമന്ത്രിക്കെതിരെ പോലീസ് കേസെടുക്കാന്‍ തയ്യാറായിട്ടില്ല. നടപടി എടുക്കുന്നതിന് മുമ്പ് പോലീസും തെരഞ്ഞെടുപ്പ് കമ്മിഷനും വീഡിയോയുടെ ആധികാരികത പരിശോധിക്കുമെന്ന് അസിസ്റ്റന്റ് പോലീസ് ഇന്‍സ്പെക്ടര്‍ വിലാസ് ഭോസലെ പറഞ്ഞു.

ശരത് പവാറിന്റെ ശക്തി കേന്ദ്രമായ ബാരാമതിയില്‍ നിന്നും ഇത് രണ്ടാമത്തെ തവണയാണ് സുപ്രിയ ലോക്‌സഭയിലേക്ക് മത്സരിക്കുന്നത്. ഇതാദ്യമായല്ല അജിത് പവാര്‍ വെള്ളവുമായി ബന്ധപ്പെട്ട വിവാദത്തില്‍ പെടുന്നത്. ഡാമില്‍ വെള്ളമില്ലെങ്കില്‍ എനിക്ക് മൂത്രമൊഴിച്ച് നിറയ്ക്കാന്‍ കഴിയില്ലല്ലോ എന്നായിരുന്നു പരാതിയുമായി എത്തിയ ഒരാളോട് കഴിഞ്ഞ വര്‍ഷം ഇദ്ദേഹം പറഞ്ഞത്. 

 
    
</TEXT>
</DOC>