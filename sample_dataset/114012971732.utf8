<DOC>
<DOCNO>114012971732.utf8</DOCNO>
<TEXT>


           ഉദയസൂര്യന്‍ അടിമയല്ലെന്ന്‌ ഓര്‍മ്മിപ്പിച്ച്‌ കെപിഎംഎസ്‌ കലാജാഥ    

Wednesday 29 January 2014 10:14 pm IST

        കൊട്ടാരക്കര: സഞ്ചാരത്തിനും വിദ്യാഭ്യാസത്തിനും കൃഷിക്കും വേണ്ടി പോരാടിയ പട്ടികജാതിജനത ആരുടെയും അടിമകളല്ലെന്നും വോട്ടുകുത്താനുള്ള യന്ത്രമായി ഇനി അവരെ കിട്ടില്ലെന്നും ഓര്‍മ്മിപ്പിച്ച്‌ മുന്നേറുന്ന കെപിഎംഎസിന്റെ കലാജാഥ ശ്രദ്ധേയമാവുന്നു. 
ഫെബ്രുവരി 9ന്‌ കൊച്ചിയില്‍ നടക്കുന്ന കായല്‍സമ്മേളന സ്മരണയുടെ പ്രചരണ ഭാഗമായുള്ള കലാജാഥയാണ്‌ പേരിലൂടെ തന്നെ നയം വ്യക്തമാക്കുന്നത്‌. ഉദയസൂര്യന്‍ അടിമയല്ല എന്ന നാല്‍പ്പതുമിനിറ്റ്‌ നീണ്ടുനില്‍ക്കുന്ന നാടകം ഒരു ജനതയുടെ പോരാട്ട കഥയാണ്‌ അവതരിപ്പിക്കുന്നത്‌. കായല്‍ സമ്മേളനത്തിന്റെ പ്രചരണ പോസ്റ്റര്‍ ഒരു യുവാവ്‌ ഒട്ടിക്കുന്നതിലൂടെയാണ്‌ നാടകം ആരംഭിക്കുന്നത്‌. എന്തിന്റെ പോസ്റ്റര്‍ ആണെന്നും എന്താണ്‌ കെപിഎംഎസ്‌ എന്നും ഉള്ള ചോദ്യത്തിന്‌ അവിടെയെത്തുന്ന ഒരു ചരിത്രാന്വേഷി മറുപടി പറയുന്നതിലൂടെ കഥ പുരോഗമിക്കുന്നു. വഴി നടക്കാന്‍ സ്വാതന്ത്ര്യമില്ലാതിരുന്ന ജനതയ്ക്ക്‌ വില്ലുവണ്ടിയില്‍ എത്തി ആവേശം നല്‍കിയ മഹാത്മ അയ്യന്‍കാളിയിലൂടെ സദസിലേക്ക്‌ കെപിഎംഎസിന്റെ സന്ദേശം എത്തിക്കുകയാണ്‌ കലാജാഥ. 
വിദ്യാഭ്യാസം ചെയ്യാന്‍ ആഗ്രഹിച്ചിട്ടും സാധിക്കാതെ വിഷമിച്ച്‌ നില്‍ക്കുന്ന പഞ്ചമി എന്ന ബാലികയേയും കൂട്ടി ഊരൂട്ടമ്പലം സ്കൂളിലേക്ക്‌ സധൈര്യം കയറിച്ചെന്ന്‌ മറ്റുള്ള കുട്ടികള്‍ക്കൊപ്പം പഞ്ചമിയേയും ഇരുത്തി വിദ്യാഭ്യാസ സ്വാതന്ത്ര്യ സമരത്തിന്‌ നേതൃത്വം നല്‍കിയ അയ്യന്‍കാളി, ജാതിക്കോമരങ്ങള്‍ പള്ളിക്കൂടം തീവെച്ച്‌ നശിപ്പിച്ചപ്പോള്‍ സ്വന്തമായി പള്ളിക്കൂടം ആരംഭിക്കുന്ന അയ്യന്‍കാളി, പണിക്ക്‌ പോകാനുള്ള അവകാശം നേടിയെടുക്കുന്നതിനുള്ള ആദ്യകര്‍ഷക സമരം, കൊച്ചിയില്‍ നടന്ന കായല്‍ സമ്മേളനം തുടങ്ങി കെപിഎംഎസിന്റെ രൂപീകരണ ചരിത്രത്തെ സമഗ്രമായി പ്രതിപാദിക്കുന്നു നാടകത്തിലൂടെ.
സംഘടനാ സെക്രട്ടറി തുറവൂര്‍ സുരേഷ്‌ നയിക്കുന്ന കലാജാഥയിലെ നാടകം അവതരിപ്പിക്കുന്നത്‌ സ്വാതി സാംസ്കാരികസമിതിയിലെ കലാകാരന്‍മാരായ നിഷാദ്‌ വെണ്ണിക്കുളം, ഷിജു കിങ്ങിണിമറ്റം, അനില്‍ പാമ്പരം, സന്തോഷ്‌ പരിയാരം, കലേഷ്‌ അരയന്‍കാവ്‌, ദയസുരേഷ്‌ എന്നിവരാണ്‌. 26ന്‌ പാളയത്ത്‌ നിന്നാരംഭിച്ച കലാജാഥ ഫെബ്രുവരി അഞ്ചിന്‌ കാക്കനാട്‌ സമാപിക്കും.
ജി. സുരേഷ്‌

</TEXT>
</DOC>