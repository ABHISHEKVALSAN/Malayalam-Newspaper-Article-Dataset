<DOC>
<DOCNO>114011167508.utf8</DOCNO>
<TEXT>


           ഹിന്ദുവോട്ടില്‍ കണ്ണുവച്ച്‌ സിപിഐയും ശില്‍പ്പശാല സംഘടിപ്പിക്കുന്നു    

Saturday 11 January 2014 10:20 pm IST

കണ്ണൂര്‍: ലോകസഭാ തെരഞ്ഞെടുപ്പ്‌ അടുത്ത്‌ വരവേ കൃസ്ത്യന്‍-മുസ്ലീം വിഭാഗത്തെ ഒപ്പം നിര്‍ത്താന്‍ സിപിഎം നടത്തിയതുപോലെ ഹിന്ദുക്കളെ പ്രത്യേകമായി സംഘടിപ്പിക്കാന്‍ സിപിഐയും കണ്ണൂരില്‍ ശില്‍പശാല നടത്തുന്നു. എന്‍.ഇ.ബാലറാം ട്രസ്റ്റിന്റെ പേരിലാണ്‌ ഭാരതീയ സംസ്കാരത്തെ മുന്‍ നിര്‍ത്തി ഭാരതീയം എന്ന്‌ പേരിട്ടിരിക്കുന്ന ദേശീയ ശില്‍പശാലയും സെമിനാറും 26 മുതല്‍ 28 വരെ നടത്തുന്നത്‌. കഴിഞ്ഞ ദിവസം സിപിഐ നേതാക്കള്‍ നടത്തിയ പത്രസമ്മേളനത്തിലാണ്‌ പരിപാടിയെകുറിച്ച്‌ വിശദീകരിച്ചത്‌. ബ്രാഹ്മണ്യങ്ങളും ആരണ്യങ്ങളും, ഭാരതീയ ദര്‍ശനങ്ങള്‍, ഉപനിഷത്‌ സാഹിത്യം-പ്രസക്തിയും പ്രധാന്യവും, വേദാംഗങ്ങളും ഭാരതീയ വിജ്ഞാന മേഖലകളും എന്നീ വിഷയങ്ങളിലാണ്‌ ശില്‍പശാല നടത്തുന്നത്‌. മലയാളം സര്‍വ്വകലാശാല വൈസ്‌ ചാന്‍സലര്‍ ഡോ.കെ.ജയകുമാര്‍, കേരള കലാമണ്ഡലം മുന്‍ വൈസ്‌ ചാന്‍സിലര്‍ കെ.ജി.പൗലോസ്‌, കാലടി സംസ്കൃത സര്‍വ്വകലാശാലയിലെ പ്രൊഫ. ഡോ.പി.വി.നാരായണന്‍ തുടങ്ങിയവരാണ്‌ വിവിധ വിഷയങ്ങളവതരിപ്പിക്കുന്നത്‌. വിവേകാനന്ദ സാര്‍ദ്ധശതിയോടനുബന്ധിച്ച്‌ പ്രത്യേക സമ്മേളനവും സംഘടിപ്പിക്കുന്നുണ്ട്‌. 
മലബാറിലെ മുസ്ലീങ്ങളും ഇടതുപക്ഷവും, മലബാറിലെ കുടിയേറ്റവും വികാസവും എന്നിങ്ങനെ സിപിഎം രണ്ട്‌ സെമിനാറുകള്‍ സംഘടിപ്പിച്ചിരുന്നു. സംഘടിത വോട്ട്‌ നേടിയെടുക്കാന്‍ സിപിഎം നടത്തിയ ബോധപൂര്‍വ്വമായ ശ്രമത്തിന്റെ ഭാഗമാണ്‌ സെമിനാറുകളെന്ന്‌ വ്യാപക വിമര്‍ശനം ഉയര്‍ന്നിരുന്നു. എന്നാല്‍ സിപിഎം നടത്തിയ സെമിനാറുകള്‍ ഉദ്ദേശിച്ച ലക്ഷ്യം കണ്ടില്ലെന്ന വിലയിരുത്തലാണത്രെ എല്‍ഡിഎഫിനുള്ളിലുള്ളത്‌. ഭാരതീയം സെമിനാര്‍ നടത്താനുള്ള തീരുമാനം എല്‍ഡിഎഫില്‍ ചര്‍ച്ച ചെയ്തെടുത്ത തീരുമാനത്തിന്റെ ഭാഗമാണെന്ന്‌ സൂചനയുണ്ട്‌. ന്യൂനപക്ഷ വിഭാഗങ്ങളെ ലക്ഷ്യമിട്ട്‌ സിപിഎം നടത്തിയ സെമിനാറുകള്‍ ഭൂരിപക്ഷവിഭാഗത്തില്‍ അസംതൃപ്തിയുണ്ടാക്കിയിട്ടുണ്ടെന്ന വിലയിരുത്തലിന്റെ അടിസാഥാനത്തില്‍ സ്വീകരിച്ച കൂട്ടായ അഭിപ്രായത്തിന്റെ അടിസ്ഥാനത്തിലാണത്രെ സിപിഐയുടെ ഭാരതീയം സെമിനാര്‍. പ്രബല ഹിന്ദു വിഭാഗങ്ങള്‍ ഇടതുപക്ഷത്തിനെതിരാണെന്ന വിലയിരുത്തല്‍ ഇടതുപക്ഷത്തില്‍ പൊതുവേ ഉരുത്തിരിഞ്ഞ്‌ വന്നിട്ടുണ്ട്‌. കേരള രാഷ്ട്രീയത്തില്‍ ബിജെപിയുടെ സാന്നിധ്യം വര്‍ദ്ധിച്ച്‌ വരുന്നതായും എല്‍ഡിഎഫ്‌ വിലയിരുത്തുന്നു.
ലോകസഭാ തെരഞ്ഞെടുപ്പില്‍ കേരളത്തില്‍ തങ്ങളുടെ സ്ഥാനാര്‍ത്ഥികളെ ജയിപ്പിക്കാന്‍ ജാതിമത ശക്തികളെ ഉപയോഗിക്കാമെന്ന വിലയിരുത്തലിലാണ്‌ സിപിഐയും സിപിഎമ്മും. സനാതന ധര്‍മ്മത്തെയും ഹൈന്ദവ മൂല്യങ്ങളെയും ഇതുവരെ തള്ളിപ്പറഞ്ഞ സിപിഐയുടെ ചുവട്‌ മാറ്റം ഏറെ ശ്രദ്ധേയമാണ്‌.
ലോകത്തെമ്പാടും വളര്‍ന്ന്‌ വന്നു കൊണ്ടിരിക്കുന്ന ആധുനിക ശാസ്ത്ര പദ്ധതികള്‍ക്ക്‌ ഭാരതീയ ചിന്തകളെ ഒഴിവാക്കി നിര്‍ത്താനാകില്ലെന്ന്‌ സിപിഐ കഴിഞ്ഞ ദിവസം നടത്തിയ പത്രസമ്മേളനത്തില്‍ പറഞ്ഞിരുന്നു. പ്രകൃതിയും മനുഷ്യനും തമ്മിലുള്ള സമൈക്യത്തെ ഇത്രയധികം ആഴത്തില്‍ ചിന്തിച്ചിട്ടുള്ള ഇതര ദര്‍ശനങ്ങള്‍ ലോകത്ത്‌ വിരളമായിരിക്കുമെന്നും നേതാക്കള്‍ പറഞ്ഞിരുന്നു. എന്നാല്‍ ജനങ്ങളെ ജാതിയുടെയും മതത്തിന്റെയും പേരില്‍ സംഘടിപ്പിക്കാനുള്ള സിപിഎമ്മിന്റെയും സിപിഐയുടെയും ബോധപൂര്‍വ്വമായ പ്രവര്‍ത്തനങ്ങള്‍ ദൂരവ്യാപകമായ ഫലങ്ങള്‍ ഉണ്ടാക്കുമെന്നുറപ്പാണ്‌. 
കെ.സതീശന്‍

</TEXT>
</DOC>