<DOC>
<DOCNO>114091822036.utf8</DOCNO>
<TEXT>


           ഋഷിരാജ് സിംഗിനെ വൈദ്യുതി ബോര്‍ഡ് ചീഫ് വിജിലന്‍സ് ഓഫീസറായി നിയമിച്ചു    

Thursday 18 September 2014 12:35 pm IST

        തിരുവനന്തപുരം: എഡിജിപി ഋഷിരാജ് സിംഗിനെ കെഎസ്ഇബിയുടെ ചീഫ് വിജിലന്‍സ് ഓഫീസറായി നിയമിച്ചു. ഇതു സംബന്ധിച്ച ഉത്തരവ് ഇന്നലെ പുറത്തിറങ്ങി.

സംസ്ഥാനത്ത് കാണാതായ കുട്ടികളെക്കുറിച്ചുള്ള അന്വേഷണം കാര്യക്ഷമമാക്കാനിരിക്കെ ആണ് ഋഷിരാജ്‌സിംഗിന്റെ ഈ സ്ഥാനചലനം. കൂടാതെ നിര്‍ഭയ പദ്ധതിയ്ക്കായി ഒരു മാസ്റ്റര്‍ പ്ലാനും ഋഷിരാജ്‌സിംഗ് തയ്യാറാക്കി കഴിഞ്ഞിരുന്നതായി റിപ്പോര്‍ട്ടുകള്‍ പറയുന്നു.

ഋഷിരാജ് സിംഗ് സര്‍ക്കാരിന്റെ നിര്‍ഭയ പദ്ധതിയുടെ നോഡല്‍ ഓഫീസറാണ്. നിര്‍ഭയ പദ്ധതിയുടെ ചുമതല ആര്‍ക്കും നല്‍കിയിട്ടില്ല. ട്രാന്‍സ്‌പോര്‍ട്ട് കമ്മീഷണറായിരിക്കെ സീറ്റ് ബെല്‍റ്റ് നിര്‍ബന്ധമാക്കണമെന്ന ഋഷിരാജ് സിംഗിന്റെ ശുപാര്‍ശ നല്‍കിയത് ഏറെ വിവാദങ്ങള്‍ക്ക് വഴിവെച്ചിരുന്നു.

ഇത് ഗതാഗത മന്ത്രി തിരുവഞ്ചൂര്‍ രാധാകൃഷ്ണനുമായുള്ള അഭിപ്രായ വ്യത്യാസത്തിന് കാരണമായി. ഇതേത്തുടര്‍ന്ന് ഏറെ കാലം അവധിയിലായിരുന്ന സിംഗ് ട്രാന്‍സ്‌പോര്‍ട്ട് കമ്മീഷണര്‍ സ്ഥാനം രാജി വയ്ക്കുകയായിരുന്നു.
    
</TEXT>
</DOC>