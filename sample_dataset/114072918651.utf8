<DOC>
<DOCNO>114072918651.utf8</DOCNO>
<TEXT>


           വിദ്യാഭ്യാസരംഗം ജാതിമത കച്ചവട താത്പര്യങ്ങള്‍ക്ക് അടിയറ വച്ചു: ഭാരതീയ വിചാരകേന്ദ്രം    

Tuesday 29 July 2014 10:32 pm IST

        തിരുവനന്തപുരം: ജാതിമത കച്ചവട താത്പര്യങ്ങള്‍ക്ക് മുമ്പില്‍ കേരളത്തിലെ വിദ്യാഭ്യാസ രംഗത്തെ സര്‍ക്കാര്‍ സമ്പൂര്‍ണമായി അടിയറ വച്ചിരിക്കുകയാണെന്ന്  ഭാരതീയ വിചാരകേന്ദ്രം സംസ്ഥാന പഠനശിബിരത്തില്‍ അവതരിപ്പിച്ച പ്രമേയം കുറ്റപ്പെടുത്തി.

പ്ലസ്ടു അധികബാച്ച് അനുവദിച്ചതു മുതല്‍ സര്‍വകലാശാലകളിലെ വൈസ് ചാന്‍സലര്‍ നിയമനംവരെ ഇത്തരം ശക്തികള്‍ക്ക് വീതം വച്ചിരിക്കുകയാണ്. പ്ലസ്ടു അനുവദിക്കുന്നതുമായി ബന്ധപ്പെട്ട് വന്‍കോഴ വാങ്ങല്‍ നടന്നുവെന്ന വെളിപ്പെടുത്തല്‍ മുഖ്യമന്ത്രിയുടെ ഇടപെടലിനെതുടര്‍ന്ന് പിന്‍വലിച്ചത് ഗൗരവമായി കാണേണ്ടതുണ്ട്.

മുസ്ലിംലീഗിലെ ഉന്നതരാണ് കോഴ വിവാദത്തില്‍ ഉള്‍പ്പെട്ടിരിക്കുന്നത്. ചരിത്രത്തിലെ ഏറ്റവും വലിയ അഴിമതിയാണ് കേരളത്തിലെ വിദ്യാഭ്യാസ രംഗത്ത് ഇപ്പോള്‍ നടന്നുകൊണ്ടിരിക്കുന്നത്. അഴിമതി മൂടിവയ്ക്കാന്‍ മുഖ്യമന്ത്രി തന്നെ ഇടപെട്ടത് വിദ്യാഭ്യാസ രംഗത്തെ അഴിമതിയുടെ വ്യാപ്തി എവിടെ വരെയെത്തി എന്നതിനുള്ള പ്രത്യക്ഷമായ തെളിവാണ്.

ഉന്നതവിദ്യാഭ്യാസ രംഗത്തെ വൈസ് ചാന്‍സലര്‍ നിയമനം  സങ്കുചിത താത്പര്യങ്ങള്‍ക്ക് കീഴ്‌പ്പെട്ടാണ് നടക്കുന്നത്. യുജിസിയുടെ മാനദണ്ഡങ്ങള്‍ ലംഘിച്ച് അനര്‍ഹമായവരെ ഉന്നതസ്ഥാനങ്ങളില്‍ അവരോധിക്കുകയാണ്. ഉന്നതവിദ്യാഭ്യാസരംഗത്തെ അക്കാദമിക നിലവാരത്തില്‍ കേരളത്തിന്റെ തകര്‍ച്ച പൂര്‍ണമാക്കുന്ന നടപടികളും നിലപാടുകളുമാണ് സര്‍ക്കാര്‍ അനുവര്‍ത്തിക്കുന്നത്. സര്‍വകലാശാലകള്‍ക്ക് കീഴില്‍ അനുവദിക്കപ്പെടുന്ന സ്വാശ്രയകോളേജുകളെ സംബന്ധിച്ച് സമഗ്രമായ അനേ്വഷണം നടത്തണം. വിസിമാരെ നിയമിക്കുന്നതും നിയന്ത്രിക്കുന്നതും സര്‍വകലാശാലകളിലെ ശക്തമായ സ്വാശ്രയലോബിയാണ്.
ഭാരതത്തിലെ വിദ്യാഭ്യാസ ചരിത്രത്തില്‍ ആദ്യമായാണ് സര്‍ക്കാര്‍ നിശ്ചയിച്ച വിസിയെ അതേ സര്‍ക്കാരിന് തന്നെ പുറത്താക്കേണ്ടിവന്ന സംഭവം. എംജി സര്‍വകലാശാല വിസി നിയമനത്തില്‍ സര്‍ക്കാര്‍ നിക്ഷിപ്തതാത്പര്യങ്ങള്‍ക്ക് കീഴടങ്ങിയെന്നതിന്റെ തെളിവായിരുന്നു ഇത്. സിന്‍ഡിക്കേറ്റ്, ബോര്‍ഡ് ഓഫ് സ്റ്റഡീസ് എന്നിവയെല്ലാം സര്‍വകലാശാലകളുടെ വിശാലതാത്പര്യമല്ല മറിച്ച് മതരാഷ്ട്രീയ താത്പര്യങ്ങളെയാണ് പ്രതിനിധീകരിക്കുന്നത്.

വര്‍ഗീയ വാണിജ്യ താത്പര്യങ്ങളില്‍നിന്നും കേരളത്തിന്റെ വിദ്യാഭ്യാസരംഗത്തെ മോചിപ്പിക്കാന്‍ യോജിച്ച മുന്നേറ്റമുണ്ടാകണം. വിദ്യാഭ്യാസ വിചക്ഷണരും സാംസ്‌കാരിക സമൂഹവും കേരളത്തിലെ പ്രബുദ്ധ പൊതുസമൂഹവും ഇക്കാര്യത്തില്‍ ഒറ്റക്കെട്ടായി രംഗത്ത് വരണമെന്ന് പ്രമേയം ആവശ്യപ്പെട്ടു.

പഠനശിബിരത്തില്‍ വിവിധ സഭകളിലായി ആര്‍എസ്എസ് മുന്‍ അഖിലഭാരത ബൗദ്ധിക് പ്രമുഖ് ആര്‍. ഹരി, വിചാരകേന്ദ്രം അധ്യക്ഷന്‍ ഡോ. എം. മോഹന്‍ദാസ്, വിചാരകേന്ദ്രം അക്കാദമിക് ഡയറക്ടര്‍ ഡോ. കെ.എന്‍. മധുസൂദനന്‍പിള്ള തുടങ്ങിയവര്‍  ക്ലാസുകളെടുത്തു.പ്രജ്ഞാപ്രവാഹ് അഖിലേന്ത്യാ കോര്‍ഡിനേറ്റര്‍ പ്രൊഫ. സദാനന്ദ സപ്രേ സമാപന പ്രസംഗം നടത്തി.
    
</TEXT>
</DOC>