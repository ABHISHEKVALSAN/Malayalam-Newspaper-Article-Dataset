<DOC>
<DOCNO>114051700317.utf8</DOCNO>
<TEXT>


           നിലവാരമില്ലാത്ത ബാറുകള്‍ തുറക്കേണ്ടെന്ന് നികുതി വകുപ്പ്     

Saturday 17 May 2014 4:12 pm IST

തിരുവനന്തപുരം: സംസ്ഥാനത്ത് നിലവാരമില്ലാത്ത ബാറുകള്‍ തുറക്കേണ്ടെന്ന് നികുതിവകുപ്പിന്റെ റിപ്പോര്‍ട്ട്. നിലവില്‍ തുറന്നു പ്രവര്‍ത്തിക്കുന്നവയില്‍ നിലവാരമില്ലാത്തത് ഉണ്ടെങ്കില്‍ അത് കണ്ടെത്തണമെന്നും നികുതി വകുപ്പ് സര്‍ക്കാരിന് സമര്‍പ്പിച്ച റിപ്പോര്‍ട്ടില്‍ പറയുന്നു. റിപ്പോര്‍ട്ട് അടുത്ത മന്ത്രിസഭായോഗം പരിഗണിക്കും. 

ബാര്‍ ലൈസന്‍സ് പുതുക്കി നല്‍കുന്നതുമായി ബന്ധപ്പെട്ട കോണ്‍ഗ്രസില്‍ രണ്ടഭിപ്രായം നിലനില്‍ക്കെയാണ് നികുതി സെക്രട്ടറി റിപ്പോര്‍ട്ട് സമര്‍പ്പിച്ചിരിക്കുന്നത്. 316 ബാറുകളാണ് നിലവില്‍ തുറന്ന് പ്രവര്‍ത്തിക്കുന്നത്. ഇവയില്‍ പലതിനും നിലവാരമില്ലെന്ന് ആക്ഷേപമുണ്ട്. ഈ ബാറുകളില്‍ ജില്ലാകളക്ടര്‍മാരുടെ നേതൃത്വത്തില്‍ പരിശോധന നടത്തണം. അതോടൊപ്പം കൃത്യമായ ഇടവേളകളില്‍ ബാറുകളില്‍ പരിശോധന നടത്തുന്നതിന് സമിതി രൂപീകരിക്കണമെന്നും റിപ്പോര്‍ട്ടില്‍ ശുപാര്‍ശയുണ്ട്. 

ബാറുകള്‍ക്ക് തുറന്ന് പ്രവര്‍ത്തിക്കാന്‍ അനുമതി നല്‍കാമെന്നാണ് എക്സൈസ് വകുപ്പ് സര്‍ക്കാരിനെ അറിയിച്ചിരുന്നത്.  
    
</TEXT>
</DOC>