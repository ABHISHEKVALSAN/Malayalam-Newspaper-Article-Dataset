<DOC>
<DOCNO>114100430107.utf8</DOCNO>
<TEXT>


           ഐഎച്ച്ആര്‍ഡി ഡയറക്ടര്‍: ഡെപ്യൂട്ടേഷനില്‍  വരുന്നവരെ കുടിയിരുത്താന്‍ ഉത്തരവ്    

Saturday 4 October 2014 10:52 pm IST

        തിരുവനന്തപുരം: സാങ്കേതിക വിദ്യാഭ്യാസ സ്ഥാപനമായ ഐഎച്ച്ആര്‍ഡിയില്‍ ഡയറക്ടറാവാന്‍ സാങ്കേതിക വിദ്യാഭ്യാസമോ, സാങ്കേതിക മേഖലയില്‍ പ്രവൃത്തിപരിചയമോ വേണ്ട. കേന്ദ്ര അഡ്മിനിസ്‌ട്രേറ്റീവ് സര്‍വ്വീസിലെ ഏതുദ്യോഗസ്ഥനും ഐഎച്ച്ആര്‍ഡി ഡയറക്ടറാകാവുന്ന തരത്തില്‍ യോഗ്യതകളില്‍ മാറ്റം വരുത്തി. ഡെപ്യൂട്ടഷനില്‍ വരുന്ന ഉദ്യോഗസ്ഥരെ ഐഎച്ചആര്‍ഡിയുടെ തലപ്പത്തിരുത്തുന്നതിനാണ് ചട്ടങ്ങളില്‍ ഭേദഗതി വരുത്തിയിരിക്കുന്നത്.

കേന്ദ്ര പോസ്റ്റല്‍ സര്‍വ്വീസില്‍ നിന്ന് ഡെപ്യൂട്ടേഷനില്‍ ഐഎച്ച്ആര്‍ഡി ഡയറക്ടറായിരുന്ന സയിദ് റഷീദാണ് സ്‌പെഷ്യല്‍ റൂള്‍സ് ഭേദഗതിക്ക് തുടക്കം കുറിച്ചത്. സയിദിന്റെ നീക്കത്തിനെതിരെ ഐഎച്ച്ആര്‍ഡിയിലെ ഉന്നത ഉദ്യോഗസ്ഥരെല്ലാം രംഗത്തുവന്നിട്ടുണ്ട്. സാങ്കേതിക യോഗ്യതകളില്ലാത്ത ആളെ ഡയറക്ടറാക്കാനുള്ള ശ്രമം വ്യക്തിതാല്‍പര്യാര്‍ത്ഥം ആണെന്നും സര്‍ക്കാര്‍ നിയന്ത്രിത സ്വയംഭരണ സ്ഥാപനമായ ഐഎച്ച്ആര്‍ഡിയെ തകര്‍ക്കാനുമാണെന്ന് ആരോപണം ഉയര്‍ന്നിട്ടുണ്ട്.
2011 ഒക്‌ടോബറില്‍ ആണ് സയിദ് റഷീദ് ഐഎച്ച്ആര്‍ഡി ഡയറക്ടറായി ചുമതലയേറ്റത്. ചുമതലയേറ്റ് ഒരുമാസത്തിനുള്ളില്‍ യോഗ്യത പരിഷ്‌കരിക്കാന്‍ ഡയറക്ടര്‍ ശുപാര്‍ശ ചെയ്തു. തുടര്‍ന്ന്, 2014 ആഗസ്റ്റ് 20നാണ് സ്‌പെഷ്യല്‍ റൂള്‍സ് ഭേദഗതിയിലൂടെ സാങ്കേതിക വിദ്യാഭ്യാസമില്ലാത്ത, കേന്ദ്ര ഡെപ്യൂട്ടേഷനില്‍ എത്തുന്നവര്‍ക്കും ഐഎച്ച്ആര്‍ഡി ഡയറക്ടറാവാം എന്ന് സര്‍ക്കാര്‍ ഉത്തരവിറങ്ങുന്നത്. സംസ്ഥാനത്തെ ഡെപ്യൂട്ടേഷന്‍ കാലാവധി കഴിഞ്ഞിട്ടും ഉന്നത സ്വാധീനത്തില്‍ സെക്രട്ടറിയേറ്റില്‍ തുടരുന്ന സയീദ് റഷീദിന് വേണ്ടിയാണ് സര്‍ക്കാര്‍ സ്‌പെഷ്യല്‍ റൂള്‍ പുറത്തിറക്കിയിരിക്കുന്നത്. ഐഎച്ച്ആര്‍ഡിയുടെ അടിസ്ഥാനരേഖയായ മെമ്മോറാണ്ടം ഓഫ് അസോസിയേഷനും, റൂള്‍സ് ആന്റ് റഗുലേഷനും വകവയ്ക്കാതെയാണ് സര്‍ക്കാരിന്റെ തീരുമാനം.
ഐഎച്ച്ആര്‍ഡിയിലെ പ്രധാന തസ്തികയായ സീനിയര്‍ അഡ്മിനിസ്‌ട്രേറ്റര്‍ ഓഫീസര്‍ പദവി സെക്രട്ടറിയേറ്റിലെ ജീവനക്കാര്‍ക്ക് മാത്രമായി സംവരണം ചെയ്തതും വിവാദമായിരിക്കുകയാണ്. ഐഎച്ച്ആര്‍ഡി ജീവനക്കാരുടെ പ്രമോഷന്‍ തസ്തികയായിരുന്നു അഡ്മിനിസ്‌ട്രേറ്റീവ് ഓഫീസര്‍.എല്‍ഡിഎഫ് സര്‍ക്കാര്‍ അധികാരത്തിലിരിക്കെ നടപ്പാക്കിയ സ്‌പെഷ്യല്‍ റൂള്‍സ് സ്റ്റാഫ് പാറ്റേണിലെ അപാകത പരിഹരിക്കാന്‍ യുഡിഎഫ് സര്‍ക്കാര്‍ ചുമതലപ്പെടുത്തിയ കമ്മറ്റിയിലുള്ള ഐഎച്ച്ആര്‍ഡിയിലെ ഉന്നത ഉദ്യോഗസ്ഥര്‍ അവരുടെ ഭാവിതാല്‍പര്യങ്ങള്‍ സംരക്ഷിക്കാന്‍ പുതിയ ഉത്തരവിലൂടെ ശ്രമംനടത്തിയിരിക്കുകയാണ്. ഇതിനെതിരെ ഐഎച്ച്ആര്‍ഡിയിലെ ഒരുവിഭാഗം ജീവനക്കാര്‍ കടുത്ത പ്രതിഷേധവുമായി രംഗത്തുവന്നിട്ടുണ്ട്.
    
</TEXT>
</DOC>