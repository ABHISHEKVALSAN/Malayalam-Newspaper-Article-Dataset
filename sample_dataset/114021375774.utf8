<DOC>
<DOCNO>114021375774.utf8</DOCNO>
<TEXT>


           സര്‍വേ: ബിജെപിക്ക്‌ മുന്നേറ്റം, കേരളത്തിലും സീറ്റ്‌    

Thursday 13 February 2014 11:00 pm IST

ന്യൂദല്‍ഹി: ഏറ്റവും പുതിയ തെരഞ്ഞെടുപ്പുഫല പ്രവചന സര്‍വേയില്‍ ബിജെപിയ്ക്കും എന്‍ഡിഎയ്ക്കും കൂറ്റന്‍ കുതിപ്പ്‌. പാര്‍ട്ടിയുടെ പരമ്പരാഗത ശക്തികേന്ദ്രങ്ങള്‍ക്കു പുറമേ ബീഹാറിലും യുപിയിലും മഹാരാഷ്ട്രയിലും പാര്‍ട്ടി നേടിക്കഴിഞ്ഞ ആധിപത്യത്തിന്റെ വ്യക്തമായ സൂചനകളാണ്‌ സര്‍വേ ഫലം നല്‍കുന്നത്‌. കേരളത്തിലും ബിജെപി മുന്നണിക്ക്‌ ഒരു സീറ്റു ലഭിക്കുമെന്നാണ്‌ ടൈംസ്‌ നൗ ടെലിവിഷന്റെ സര്‍വേലം പറയുന്നു. ബിജെപി ഒറ്റക്ക്‌ 200-ല്‍ അധികം സീറ്റു കിട്ടുമെന്നു പറയുന്ന സര്‍വേ നിലവിലുള്ള എന്‍ഡിഎക്ക്‌ 227 സീറ്റുകിട്ടുമെന്നും പ്രവചിക്കുന്നു.
കേരളത്തില്‍ ബിജെപിക്ക്‌ ഒരു സീറ്റു പ്രവചിക്കുന്ന സര്‍വേ കോണ്‍ഗ്രസിന്‌ ഏഴും ഇടതു പക്ഷത്തിന്‌ ഒമ്പതും മുസ്ലിം ലീഗിനു രണ്ടും കേരളാ കോണ്‍ഗ്രസിന്‌ ഒന്നും സീറ്റു കിട്ടുമെന്ന്‌ പറയുന്നു.
രാജ്യത്തെമ്പാടും പ്രകടമാകുന്ന മോദി ഇഫക്ടാണ്‌ കാശ്മീരില്‍ ബിജെപിക്കു രണ്ടു സീറ്റുകിട്ടുമെന്ന സര്‍വേ ഫലത്തില്‍ കാണുന്നത്‌. കോണ്‍ഗ്രസിനും നാഷണല്‍ ഓരോ സീറ്റാണു കാശ്മീരില്‍ പറയുന്നത്‌. സി വോട്ടറുമായി ചേര്‍ന്ന്‌ ടൈംസ്‌ നൗ നടത്തിയ സര്‍വേയില്‍ ആന്ധ്രയില്‍ കോണ്‍ഗ്രസിന്റെ ഇപ്പോഴത്തെ ലോക്സഭാ സീറ്റെണ്ണം 10 ആയി ചുരുങ്ങുമെന്നു പറയുന്നു. ടിഡിപിക്കു 10, ടിഎസ്‌ആറിനു 10, ബിജെപിക്ക്‌ രണ്ടും സീറ്റാണു സര്‍വേയില്‍. ആസാമില്‍ ബിജെപിക്ക്‌ ഏഴു സീറ്റാണു സര്‍വേ പറയുന്നത്‌. കോണ്‍ഗ്രസിന്‌ ഏഴും. അരുണാചല്‍ പ്രദേശില്‍ ബിജെപിക്ക്‌ ഒരു സീറ്റു പ്രവചിക്കുന്നുണ്ട്‌. 
ബീഹാറിലാണ്‌ ബിജെപിയുടെ വന്‍ മുന്നേറ്റമാണു പ്രവചനം. നിതീഷ്‌ കുമാറിനെയും ലാലുവിനേയും കോണ്‍ഗ്രസിനെയും തോല്‍പ്പിച്ച്‌ ബിജെപി 21 സീറ്റു നേടുമെന്നാണ്‌ സര്‍വേ ഫലം. ജെഡിയു അഞ്ചും ആര്‍ജെഡി 12 സീറ്റിലും ഒതുങ്ങും. നിതീഷ്‌ കുമാര്‍ തൂത്തെറിയപ്പെടുമെന്നാണ്‌ വിലയിരുത്തപ്പെടുന്നത്‌. കോണ്‍ഗ്രസിന്‌ ഇവിടെ ഒറ്റ സീറ്റാണു കിട്ടുക. 
ഛത്തീസ്ഗഢില്‍ ബിജെപിക്ക്‌ സര്‍വേ എട്ടു സീറ്റ്‌ പറയുന്നു. കോണ്‍ഗ്രസിനു മൂന്നു സീറ്റും. കോണ്‍ഗ്രസിന്റെ എഎപി ഭരണം നടക്കുന്ന ദല്‍ഹിയില്‍ ബിജെപിക്ക്‌ നാലു സീറ്റാണ്‌ സര്‍വേയില്‍. ബാക്കി മൂന്നെണ്ണം എഎപിക്കാണ്‌. കോണ്‍ഗ്രസിന്റെ പൊടിപോലും കാണാനില്ലെന്നാണു സ്ഥിതി. 
ഗുജറാത്തില്‍ ബിജെപിക്ക്‌ 22 സീറ്റാണ്‌ സര്‍വേയിലെ വിലയിരുത്തല്‍. ഗോവയിലെ രണ്ട്‌ സീറ്റ്‌ ബിജെപിയും കോണ്‍ഗ്രസും പങ്കിടും. ഹരിയാനയില്‍ ബിജെപിക്ക്‌ ആറു സീറ്റാണു സര്‍വേയില്‍ പറയുന്നത്‌. കോണ്‍ഗ്രസിനും എഎപിക്കും ഓരോ സീറ്റു പ്രവചിക്കുന്നുണ്ട്‌. ഹിമാചലില്‍ ബിജെപിക്ക്‌ മൂന്നു സീറ്റുകിട്ടുമെന്നു പറയുന്ന സര്‍വേ ഒരു സീറ്റു കോണ്‍ഗ്രസിനു നല്‍കുന്നുണ്ട്‌. 
ഝാര്‍ഖണ്ഡില്‍ ബിജെപിക്ക്‌ എട്ടു സീറ്റു കിട്ടും. കോണ്‍ഗ്രസിന്‌ ഒന്നും ജെഎംഎം-നും ജെവിഎം-നും ഈരണ്ട്‌ സീറ്റും ലഭിക്കുമെന്നാണ്‌ സര്‍വേ റിപ്പോര്‍ട്ട്‌. കര്‍ണാടകത്തില്‍ ഭരണകക്ഷിയായ കോണ്‍ഗ്രസ്‌ 14 സീറ്റു നേടുമെന്നും ബിജെപിക്ക്‌ 11 സീറ്റു കിട്ടുമെന്നുമാണ്‌ സര്‍വേ കണക്കുകള്‍ പറയുന്നത്‌. 
മദ്ധ്യപ്രദേശില്‍ 24 സീറ്റാണ്‌ ബിജെപിക്ക്‌ സര്‍വേ പറയുന്നത്‌. മഹാരാഷ്ട്രയില്‍ ബിജെപി 15 സീറ്റും ശിവസേന 15 സീറ്റും നേടി അവിടെ എന്‍ഡിഎ തൂത്തു വാരും. കോണ്‍ഗ്രസിന്‌ എട്ടും എന്‍സിപിക്ക്‌ അഞ്ചും സീറ്റു കിട്ടാമെന്നു സര്‍വേ പറയുന്നു. പഞ്ചാബില്‍ ബിജെപി-എസ്‌എഡി സഖ്യം ഏഴു സീറ്റു നേടും. രാജസ്ഥാനില്‍ ബിജെപി 21 സീറ്റും കൈക്കലാക്കും. കോണ്‍ഗ്രസിന്‌ നാലു സീറ്റുവരെ കിട്ടിയേക്കാം. 
യുപിയില്‍ ബിജെപി 34 സീറ്റു നേടും. കോണ്‍ഗ്രസിനു നാലു സീറ്റു കിട്ടും. മുലായത്തിന്റെ പാര്‍ട്ടിക്ക്‌ 20-ഉം മായാവതിക്ക്‌ 21-ഉം സീറ്റാണു സര്‍വേയില്‍ പറയുന്നത്‌. ഉത്തരാഖണ്ഡില്‍ കോണ്‍ഗ്രസ്‌ സമ്പൂര്‍ണമായി തൂത്തെറിയപ്പെടുമെന്നും അഞ്ചു സീറ്റു ബിജെപി നേടുമെന്നും സര്‍വേ ഫലം പറയുന്നു.
    
</TEXT>
</DOC>