<DOC>
<DOCNO>114010666097.utf8</DOCNO>
<TEXT>


           അങ്കമാലിയില്‍ ടാങ്കറില്‍നിന്ന് വാതകച്ചോര്‍ച്ച: ജനങ്ങളെ ഒഴിപ്പിക്കുന്നു    

Monday 6 January 2014 4:05 pm IST

അങ്കമാലി: അങ്കമാലിക്കടുത്തു ദേശീയപാതയില്‍ കരയാംപറമ്പില്‍ ടാങ്കര്‍ലോറിയില്‍നിന്നു വാതകച്ചോര്‍ച്ച. വന്‍ ദുരന്തസാധ്യത നിലനില്‍ക്കുന്നതിനാല്‍ പ്രദേശത്തുനിന്നു ജനങ്ങളെ ഒഴിപ്പിക്കുന്നു. ജാഗ്രത പാലിക്കണമെന്നു സംസ്ഥാന ദുരന്ത നിവാരണ അഥോറിട്ടി അറിയിച്ചു. വൈദ്യുതിവിതരണവും നിര്‍ത്തിവച്ചു.

വാതക ചോര്‍ച്ച തടയാന്‍ ശ്രമം ആരംഭിച്ചിട്ടുണ്ട്. ഫയര്‍ഫോഴ്സും ബി.പി.സി.എല്‍ അധികൃതരും സംഭവ സ്ഥലത്ത് എത്തിയിട്ടുണ്ട്.  അപകടസാധ്യത കണക്കിലെടുത്തു ദേശീയപാത 47-ല്‍ ഗതാഗതം തടഞ്ഞു.

നിരവധി വാഹനങ്ങള്‍ വഴിയില്‍ കുടുങ്ങിക്കിടക്കുകയാണ്. ദേശീയപാത 47-ല്‍ നെടുമ്പാശേരി വിമാനത്താവളത്തില്‍നിന്നു മൂന്നു കിലോമീറ്റര്‍ അകലെയാണ് അപകടമുണ്ടായത്.

അതീവ അപകടകരമാണ് പ്രദേശത്തെ അവസ്ഥയെന്നു പോലീസും ജില്ലാ ഭരണകൂടവും മുന്നറിയിപ്പു നല്‍കി. ടാങ്കറിന്റെ സെന്‍ട്രല്‍ വാല്‍വിലാണു ചോര്‍ച്ചയുണ്ടായിരിക്കുന്നത്.
    
</TEXT>
</DOC>