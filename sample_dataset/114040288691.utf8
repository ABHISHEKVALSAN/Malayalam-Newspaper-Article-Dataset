<DOC>
<DOCNO>114040288691.utf8</DOCNO>
<TEXT>


           ഐആര്‍എന്‍എസ്‌എസ്‌-1 ബി ഇന്ന്‌ കുതിച്ചുയരും    

Wednesday 2 April 2014 9:30 pm IST

ശ്രീഹരിക്കോട്ട: ഇന്ത്യന്‍ സ്പെയ്സ്‌ റിസര്‍ച്ച്‌ ഓര്‍ഗനൈസേഷന്‍ (ഐഎസ്‌ആര്‍ഒ) സ്വദേശീയമായി നിര്‍മിച്ച നാവിഗേഷന്‍ സാറ്റ്ലൈറ്റ്‌ ഐആര്‍എന്‍എസ്‌എസ്‌-1 ബി കുതിച്ചുയരാന്‍ മണിക്കൂറുകള്‍ മാത്രം. പിഎസ്‌എല്‍വി-സി 24 റോക്കറ്റാണ്‌ ഉപഗ്രഹത്തെ ശൂന്യാകാശത്തെത്തിക്കുക. ഇന്നലെ രാവിലെ 6.44 ആണ്‌ കൗണ്ട്‌ ഡൗണ്‍ ആരംഭിച്ചത്‌. ഏപ്രില്‍ നാല്‌ വെള്ളിയാഴ്ച്ച വൈകിട്ട്‌ 5.45ന്‌ പിഎസ്‌എല്‍വി-സി 24 ഉപഗ്രഹവുമായി ശ്രീഹരിക്കോട്ടയില്‍ നിന്നും കുതിച്ചുയരും. 
ഐആര്‍എന്‍എസ്‌എസ്‌-1 ബി ഇന്ത്യ സ്വദേശീയമായി വികസിപ്പിച്ചെടുത്ത രണ്ടാമത്തെ ഉപഗ്രഹമാണ്‌. നിരവധി ഉപഗ്രഹങ്ങളെ വഹിച്ചിട്ടുള്ള റോക്കറ്റായ പിഎസ്‌എല്‍വി 26 യാത്രകള്‍ ബഹിരാകാശത്തേക്ക്‌ നടത്തിയിട്ടുണ്ട്‌. ചന്ദ്രയാന്‍-1, ജിഎസ്‌എറ്റി-12, ചൊവ്വാ ദൗത്യമായ മംഗള്‍യാന്‍ തുടങ്ങിയ ഉപഗ്രഹങ്ങളെ ശൂന്യാകാശത്തെത്തിച്ചത്‌ പിഎസ്‌എല്‍വിയാണ്‌. 
നിലവില്‍ അമേരിക്കയുടേയും റഷ്യയുടേയും സഹായത്താലാണ്‌ ഇന്ത്യയില്‍ ജിപിഎസ്‌ സംവിധാനം പ്രവര്‍ത്തിക്കുന്നത്‌. പുതിയ ഉപഗ്രഹം വിക്ഷേപിക്കുന്നതോടെ ഇത്‌ ഏറെക്കുറെ ഇന്ത്യന്‍ നിയന്ത്രണത്തില്‍ വരും. ഭൗമ, വ്യോമ, സമുദ്രയാത്രകളില്‍ നിര്‍ണായക സേവനം കാഴ്ചവയ്ക്കാന്‍ പര്യാപ്തമാണ്‌ ഐആര്‍എന്‍എസ്‌എസ്‌-1 ബി. സ്ഥലസംബന്ധമായത്‌, സമുദ്രയാത്രികര്‍ക്ക്‌ കൂടുതല്‍ വ്യക്തമായ ചിത്രം നല്‍കല്‍, അപകടം സംഭവിക്കുകയാണെങ്കില്‍ സ്ഥലത്തെപ്പറ്റിയുള്ള വിവരം നല്‍കല്‍, വാഹനങ്ങളെ പിന്തുടരുക, മൊബെയില്‍ ഫോണുകളെ ഏകീകരിക്കുക, കടല്‍ വഴിയുള്ള ഭീകരവാദം, ഭൂപടങ്ങള്‍ ഒരുക്കല്‍, ഭൂമിയുടെ ഘടന പഠിക്കല്‍, സമയം ക്രമീകരിക്കല്‍, വാഹനം ഓടിക്കുന്ന ഡ്രൈവര്‍ക്ക്‌ ദൃശ്യപരമായും ശബ്ദപരമായും സഹായം നല്‍കുക തുടങ്ങിയ ദൗത്യങ്ങള്‍ ഉപഗ്രഹം നിര്‍വ്വഹിക്കുമെന്ന്‌ ഇന്ത്യന്‍ സയന്‍സ്‌ ജേര്‍ണല്‍(ഐഎസ്ജെ) റിപ്പോര്‍ട്ട്‌ ചെയ്യുന്നു.
ഐആര്‍എന്‍എസ്‌എസ്‌-1 ബി ഉപഗ്രഹത്തിന്‌ 1432 കിലോഗ്രാം ഭാരമുണ്ട്‌. പത്ത്‌ വര്‍ഷത്തെ സേവനത്തിനായാണ്‌ ഉപഗ്രഹത്തെ നിയോഗിച്ചിട്ടുള്ളത്‌. രണ്ട്‌ സോളാര്‍ പാനലുകളുടെ സഹായത്തോടെ പ്രവര്‍ത്തിക്കുന്ന ഉപഗ്രഹത്തില്‍ ലിഥിയവും-അയണ്‍ ബാറ്ററിയുമാണ്‌ ഉപയോഗിച്ചിട്ടുള്ളത്‌. വിക്ഷേപണ പരിശീലനം പൂര്‍ണ വിജയമായിരുന്നെന്ന്‌ ഐഎസ്‌ആര്‍ഒ അറിയിച്ചു.
    
</TEXT>
</DOC>