<DOC>
<DOCNO>114092190522.utf8</DOCNO>
<TEXT>


           തരൂര്‍ ചട്ടലംഘനം നടത്തി: ചീഫ്‌ ഇലക്ടറല്‍ ഓഫീസര്‍    

Sunday 21 September 2014 10:02 am IST

തിരുവനന്തപുരം: തനിക്ക്‌ വോട്ട്‌ ചെയ്യണമെന്നാവശ്യപ്പെട്ട്‌ യുഡിഎഫ്‌ തിരുവനന്തപുരം സ്ഥാനാര്‍ത്ഥി ശശി തരൂര്‍ പാസ്റ്റര്‍മാരുടെ യോഗം വിളിച്ചത്‌ പെരുമാറ്റ ചട്ട ലംഘനമാണെന്ന്‌ ചീഫ്‌ ഇലക്ടറല്‍ ഓഫീസര്‍ നളിനി നെറ്റോ. തിരുവനന്തപുരം ലോക്സഭാ മണ്ഡലം സ്ഥാനാര്‍ഥിയായ തരൂരിനെതിരെയുള്ള പരാതിയില്‍ അന്വേഷണം നടത്തി റിപ്പോര്‍ട്ട്‌ നല്‍കാന്‍ വരണാധികാരികൂടിയായ ജില്ലാ കളക്ടറോട്‌ ആവശ്യപ്പെട്ടിട്ടുണ്ട്‌. തനിക്ക്‌ ലഭിച്ച പരാതികള്‍ കളക്ടര്‍ക്ക്‌ കൈമാറിയെന്നും നളിനിനെറ്റോ മാധ്യമപ്രവര്‍ത്തകരോട്‌ പറഞ്ഞു. തരൂരിനെതിരെ നടപടി ആവശ്യപ്പെട്ട്‌ ബിജെപിയും എല്‍ഡിഎഫുമാണ്‌ കമ്മീഷന്‌ പരാതി നല്‍കിയത്‌.

തരൂരിന്റെ നടപടി പെരുമാറ്റച്ചട്ട ലംഘനമാണെന്ന്‌ പ്രാഥമികമായി കണ്ടെത്തിയതിനെ തുടര്‍ന്നാണിത്‌. കളക്ടറുടെ റിപ്പോര്‍ട്ട്‌ ലഭിച്ചാലുടന്‍ തുടര്‍ നടപടി സ്വീകരിക്കും. കേന്ദ്ര തെരഞ്ഞെടുപ്പു കമ്മീഷന്‍ പുറപ്പെടുവിച്ചിട്ടുള്ള പെരുമാറ്റചട്ടത്തില്‍ ജാതി, മതങ്ങളെ ഉപയോഗിച്ചുള്ള പ്രചാരണവും മറ്റും കര്‍ശനമായി വിലക്കിയിട്ടുണ്ട്‌. കഴിഞ്ഞ ദിവസം പെന്തക്കോസ്ത്‌ സഭയിലെ പാസ്റ്റര്‍മാരെ ഞായറാഴ്ച്ചത്തെ ആരാധനയ്ക്ക്‌ മുന്നോടിയായി വിളിച്ച്‌ വരുത്തി തനിക്ക്‌ വോട്ട്‌ ചെയ്യാന്‍ വിശ്വാസികളോട്‌ ആഹ്വാനം ചെയ്യണമെന്ന്‌ ശശി തരൂര്‍ ആവശ്യപ്പെട്ടിരുന്നു. ഇതിന്റെ ദൃശ്യങ്ങളും സംഭാഷണങ്ങളുമടങ്ങിയ തെളിവുകള്‍ റിപ്പോര്‍ട്ടര്‍ ചാനല്‍ പുറത്ത്‌ വിടുകയും ചെയ്തിരുന്നു. ഇതിന്റെ അടിസ്ഥാനത്തിലാണ്‌ തരൂരിനെതിരെ നടപടിക്ക്‌ ആഹ്വാനം ചെയ്തിരിക്കുന്നത്‌.

പെരുമാറ്റചട്ടം നിലനില്‍ക്കെ നാവിക അക്കാദമിയില്‍ യോഗം വിളിച്ച ചീഫ്‌ സെക്രട്ടറിക്ക്‌ കമ്മീഷന്‍ താക്കീത്‌ നല്‍കിയതായും ചീഫ്‌ ഇലക്ടറല്‍ ഓഫീസര്‍ അറിയിച്ചു.
    
</TEXT>
</DOC>