<DOC>
<DOCNO>114012971751.utf8</DOCNO>
<TEXT>


           പാനൂരിലെ വിമത സ്വീകരണം: പിണറായിക്ക്‌ അതൃപ്തി    

Wednesday 29 January 2014 10:22 pm IST

കണ്ണൂര്‍: നുണ പ്രചരണം നടത്തി പാനൂരില്‍ നടത്തിയ സിപിഎം പരിപാടി പരാജയപ്പെട്ടതില്‍ സംസ്ഥാന സെക്രട്ടറി പിണറായി വിജയന്‍ അതൃപ്തി രേഖപ്പെടുത്തിയതായി സൂചന. ബിജെപി വിട്ട്‌ രണ്ടായിരത്തോളം പ്രവര്‍ത്തകര്‍ സിപിഎമ്മില്‍ ചേരുമെന്നായിരുന്നു സിപിഎം പ്രചരണം. മാധ്യമങ്ങള്‍ക്ക്‌ നല്‍കിയ കണക്കും ഇതു തന്നെയായിരുന്നു. ഇത്രയും ആളുകള്‍ എത്തുമെന്ന വിശ്വാസത്തിലാണ്‌ പിണറായി വിജയന്‍ തന്നെ പരിപാടിയിലെത്തിയതും. സ്വാഗത സംഘം രൂപീകരിച്ച്‌ ജില്ലാ സെക്രട്ടറി പി.ജയരാജന്റെ നേതൃത്വത്തില്‍ വന്‍ പ്രചരണവും സംഘടിപ്പിച്ചിരുന്നു. എന്നാല്‍ സംഘടനാ വിരുദ്ധ പ്രവര്‍ത്തനത്തിന്റെ പേരില്‍ ബിജെപിയില്‍ നിന്നും പുറത്താക്കിയവരെ പാര്‍ട്ടിയിലെടുക്കുന്നതിനെതിരെ സിപിഎമ്മില്‍ വന്‍ പ്രതിഷേധമുയര്‍ന്നിരുന്നു. മുതിര്‍ന്ന സിപിഎം നേതാവ്‌ വി.എസ്‌.അച്ചുതാനന്ദന്‍ തന്നെ ഇതിനെതിരെ രംഗത്ത്‌ വന്നിരുന്നു. എന്നാല്‍ കണ്ണൂരിലെ പാര്‍ട്ടി തീരുമാനങ്ങള്‍ കണ്ണൂരില്‍ നിന്ന്‌ തന്നെയെടുക്കുമെന്നായിരുന്നു പി.ജയരാജന്‍ ഇതിനോട്‌ പ്രതികരിച്ചത്‌. 
രണ്ടായിരം പേര്‍ കൂടെയുണ്ടെന്ന കണക്ക്‌ സിപിഎം നേതൃത്വത്തിന്‌ നല്‍കിയത്‌ ബിജെപിയില്‍ നിന്ന്‌ പുറത്താക്കപ്പെട്ടവരാണത്രെ. ഇവര്‍ നല്‍കിയ കണക്ക്‌ സിപിഎം നേതൃത്വം അന്ധമായി വിശ്വാസത്തിലെടുക്കുകയായിരുന്നു എന്ന ആക്ഷേപവുമുണ്ട്‌. എന്നാല്‍ സ്വീകരണ യോഗത്തില്‍ നൂറില്‍ താഴെ പേര്‍ മാത്രമേ പങ്കെടുക്കുകയുള്ളു എന്ന്‌ സിപിഎമ്മിലെ ഒരു വിഭാഗം നേതാക്കള്‍ക്ക്‌ നേരത്തെ തന്നെ അറിയാമായിരുന്നു എന്നും സൂചനയുണ്ട്‌. വളരെ ശുഷ്കിച്ച ആളുകള്‍ മാത്രമേ എത്തുകയുള്ളു എന്നറിഞ്ഞ്‌ കൊണ്ട്‌ പിണറായിയെ പരിപാടിയിലേക്ക്‌ കൊണ്ടു വന്നത്‌ ശരിയായില്ലെന്നാണ്‌ ഒരു നേതാവ്‌ ഇതിനോട്‌ പ്രതികരിച്ചത്‌.
പരിപാടി പൊളിഞ്ഞതിലുള്ള ജാള്യത സിപിഎം നേതാക്കളുടെയും വിമത നേതാക്കളുടെയും മുഖത്ത്‌ പ്രകടമായിരുന്നു. വിമത നേതാക്കളും സിപിഎം നേതാക്കളും ഒന്നിച്ച്‌ കൈ ഉയര്‍ത്തി അണികളെ അഭിസംബോധന ചെയ്യാന്‍ ശ്രമിച്ചപ്പോള്‍ പിണറായി വിജയന്‍ ആദ്യം തയ്യാറാകാതിരുന്നതും ശ്രദ്ധേയമായി. ഒടുവില്‍ ഇ.പി.ജയരാജന്‍ നിര്‍ബന്ധിച്ചപ്പോള്‍ മനസ്സില്ലാ മനസ്സോടെയാണ്‌ പിണറായി കൈ ഉയര്‍ത്തിയത്‌. പാര്‍ട്ടിയിലേക്ക്‌ വരുന്നവരെ പിണറായി വിജയന്‍ തന്നെ രക്തഹാരമണിയിച്ച്‌ സ്വീകരിക്കുമെന്നായിരുന്നു നേതാക്കള്‍ നേരത്തെ പറഞ്ഞത്‌. എന്നാല്‍ പിണറായി അതിന്‌ തയ്യാറാകാത്തതിനാല്‍ ജയരാജന്‍ തന്നെ രക്തഹാരമണിയിക്കുകയായിരുന്നു. അടുത്ത ലോകസഭാ തെരഞ്ഞെടുപ്പില്‍ മത്സരിക്കാനൊരുങ്ങുന്ന സതീദേവി എല്ലാം തനിക്ക്‌ വേണ്ടിയാണെന്ന മനോഭാവത്തിലായിരുന്നു. സിപിഎം കണ്ണൂര്‍ ജില്ലാ സെക്രട്ടറി പി.ജയരാജന്റെയും സംസ്ഥാന സമിതി അംഗം എം.സുരേന്ദ്രന്റെയും താല്‍പര്യത്തിലാണ്‌ ബിജെപിയില്‍ നിന്ന്‌ പുറത്താക്കിയവരെ സ്വീകരിക്കാന്‍ സിപിഎം തയ്യാറായത്‌. അത്‌ കൊണ്ട്‌ തന്നെ പരിപാടി പൊളിഞ്ഞതിന്റെ പൂര്‍ണ്ണ ഉത്തരവാദിത്തം ഇവര്‍ക്ക്‌ മാത്രമെന്ന മനോഭാവത്തിലായിരുന്നു മറ്റ്‌ നേതാക്കന്‍മാര്‍. പരിപാടിയുടെ തുടക്കത്തില്‍ തന്നെ പിണറായിയുടെ അതൃപ്തി വ്യക്തമായിരുന്നു. പതിവില്‍ നിന്നും വ്യത്യസ്ഥമായി വളരെ കുറച്ച്‌ സമയം മാത്രം സംസാരിച്ച്‌ നീരസത്തോടെ പിണറായി വേദി വിട്ടു. 
രക്തസാക്ഷികളുടെ കുടംബാംഗങ്ങളെ അനുനയിപ്പിക്കാന്‍ പിണറായി തന്നെ കഴിഞ്ഞ ദിവസം ചില വീടുകളില്‍ സന്ദര്‍ശിച്ചിരുന്നെങ്കിലും ഫലവത്തായില്ലെന്നാണ്‌ സൂചന. എന്നാല്‍ പുതിയ സംഭവവികാസങ്ങളോടെ സ്ഫോടനാത്മകമായ സ്ഥിതി വിശേഷത്തിലെത്തിയ പാര്‍ട്ടിയിലെ പ്രശ്നങ്ങള്‍ പരിഹരിക്കാന്‍ നേതൃത്വത്തിന്‌ ഏറെ പണിപ്പെടേണ്ടിവരും.
കെ. സതീശന്‍

</TEXT>
</DOC>