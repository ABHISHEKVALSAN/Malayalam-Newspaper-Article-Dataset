<DOC>
<DOCNO>114112344502.utf8</DOCNO>
<TEXT>


           ഇടതുഭരണത്തില്‍ സൂരജിനെ  സംരക്ഷിച്ചത് കോടിയേരി    

Sunday 23 November 2014 10:00 pm IST

        കോഴിക്കോട്: വിജിലന്‍സ് ശുപാര്‍ശ അവഗണിച്ച് ടി.ഒ. സൂരജിനെ സംരക്ഷിച്ചതില്‍ കോടിയേരി ബാലകൃഷ്ണനും പങ്ക്. കോഴിക്കോട് വിജിലന്‍സ് കോടതിയില്‍ വിസി 3/2007 പ്രകാരം ഇടതു ഭരണകാലത്ത് സൂരജിനെതിരെ കേസ് രജിസ്റ്റര്‍ ചെയ്തിരുന്നു. അന്ന് ചുമതലയിലായിരുന്ന ജില്ലാ കലക്ടര്‍ ടി. ഒ. സൂരജ്, ആര്‍സിഎച്ച് സബ് പ്രോജക്ട് ഓഫീസര്‍ ഡോ. എം. വിജയന്‍ തുടങ്ങി നാലു പേര്‍ക്കെതിരെയായിരുന്നു കേസ്. പ്രഥമദൃഷ്ട്യാ കേസ് നിലനില്‍ക്കുന്നതിനാല്‍ സൂരജിനെ സസ്‌പെന്റ് ചെയ്യണമെന്നും അല്ലെങ്കില്‍ സാക്ഷികളെ സ്വാധീനിക്കുമെന്നും കേസ് നടപടികള്‍ തടസ്സമാകുമെന്നും വിജിലന്‍സ് ഡയറക്ടറായിരുന്ന സിബി മാത്യൂസിന് അന്വേഷണ സംഘം റിപ്പോര്‍ട്ട് നല്‍കി.

വിജിലന്‍സ് ഈ ശുപാര്‍ശ ആഭ്യന്തര വകുപ്പ് വിജിലന്‍സ് വിഭാഗം അഡീഷണല്‍ സെക്രട്ടറിക്ക് കൈമാറുകയും ചെയ്തു. എന്നാല്‍ ആഭ്യന്തര വകുപ്പിലെ ഉന്നതര്‍ ചേര്‍ന്ന് വിജിലന്‍സ് ശുപാര്‍ശ അട്ടിമറിച്ചു. അന്നത്തെ മന്ത്രിസഭയിലെ മറ്റൊരു പ്രമുഖനും സൂരജിനെ സംരക്ഷിക്കാനെത്തിയതോടെ വിജിലന്‍സ് അന്വേഷണ സംഘത്തെ പ്രതിക്കൂട്ടിലാക്കാനാണ് പിന്നീട് ശ്രമം നടന്നത്.

കോഴിക്കോട് മെഡിക്കല്‍ കോളജില്‍ ലോക ബാങ്കിന്റെയും കേന്ദ്ര സര്‍ക്കാരിന്റെയും ധനസഹായത്തോടെ ശസ്ത്രക്രിയ ഉപകരണങ്ങള്‍, സ്‌കാനര്‍ തുടങ്ങിയ ഉപകരണങ്ങള്‍ വാങ്ങുന്നതിലാണ് വന്‍ ക്രമക്കേട് കണ്ടെത്തിയത്. പദ്ധതി അടങ്കലായ ആറു കോടി രൂപയില്‍ 67 ലക്ഷത്തിന്റെ കണക്കുകള്‍ മാത്രം പരിശോധിച്ചപ്പോള്‍ 37 ലക്ഷത്തിന്റെ ക്രമക്കേടാണ് വിജിലന്‍സ് സംഘം കണ്ടെത്തിയത്. നടപടിക്രമങ്ങളില്‍ വീഴ്ചവരുത്തിയും സ്വന്തക്കാര്‍ക്കായി ക്വട്ടേഷന്‍ നല്‍കിയും വന്‍തുക കമ്മീഷന്‍ പറ്റിയെന്നായിരുന്നു ആരോപണം.

മാര്‍ക്കറ്റ് വിലയേക്കാള്‍ പതിന്മടങ്ങ് നല്‍കിയാണ് ഉപകരണങ്ങള്‍ വാങ്ങിയത്. 3,90,000 രൂപ മാര്‍ക്കറ്റില്‍ വിലയുള്ള പോര്‍ട്ടബിള്‍ അള്‍ട്രാസൗണ്ട് സ്‌കാനിംഗ് യന്ത്രത്തിന് നല്‍കിയത് 9,98,750 രൂപയായിരുന്നു. ഹൈഡ്രോളിക് ഓപ്പറേഷന്‍ ടേബിള്‍, കോള്‍പ്പോസ്‌കോപ്പ് തുടങ്ങിയ ഉപകരണങ്ങള്‍ വാങ്ങിക്കുന്നതിലും വന്‍ തുകയുടെ വ്യത്യാസമാണ് കണ്ടെത്തിയത്.
പ്രതികളായ നാലു പേരും കുറ്റം ചെയ്തുവെന്ന് സംശയാതീതമായി തെളിഞ്ഞുവെന്നാണ് അന്വേഷണ സംഘം റിപ്പോര്‍ട്ട് നല്‍കിയത്.

എന്നാല്‍ കേസില്‍ ജില്ലാ കലക്ടറെ ഒഴിവാക്കിയാണ് കുറ്റപത്രം നല്‍കിയത്. ജില്ലാകലക്ടര്‍ എന്ന നിലയില്‍ മനഃപൂര്‍വം വീഴ്ചവരുത്തി എന്ന് വിശ്വസിക്കാനാകില്ലെന്ന വിചിത്രമായ വാദം ഉയര്‍ത്തിയാണ് സൂരജിനെ ഒഴിവാക്കിയത്. കേസിലെ രണ്ടാം പ്രതിയായ കലക്ടറുടെ നിര്‍ബന്ധവും പ്രേരണയും മൂലം മറ്റുപ്രതികള്‍ കുറ്റം ചെയ്യാന്‍ നിര്‍ബന്ധിക്കപ്പെടുകയാണുണ്ടായതെന്നാണ് വിജിലന്‍സ് സംഘം കണ്ടെത്തിയത്.
    
</TEXT>
</DOC>