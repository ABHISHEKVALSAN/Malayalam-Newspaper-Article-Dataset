<DOC>
<DOCNO>114062610317.utf8</DOCNO>
<TEXT>


           കെ. നാരായണക്കുറുപ്പിന്റെ പേരില്‍ ചാരിറ്റബിള്‍ ട്രസ്റ്റ്‌     

Thursday 26 June 2014 11:18 pm IST

        കോട്ടയം: മുന്‍ മന്ത്രിയും ഡെപ്യൂട്ടി സ്പീക്കറുമായിരുന്ന അന്തരിച്ച പ്രൊഫ. കെ നാരായണക്കുറുപ്പിന്റെ പേരില്‍ കുടുംബാംഗങ്ങള്‍ ആരംഭിച്ച പ്രൊഫ. കെ നാരായണക്കുറുപ്പ്‌ ചാരിറ്റബിള്‍ ട്രസ്റ്റിന്റെ ഉദ്ഘാടനം നാളെ നടക്കും.

ശനിയാഴ്ച വൈകിട്ട്‌ മൂന്നിന്‌ കറുകച്ചാല്‍ ശ്രീനികേതന്‍ ഓഡിറ്റോറിയത്തില്‍ നടക്കുന്ന ചടങ്ങില്‍ മന്ത്രി തിരുവഞ്ചൂര്‍ രാധാകൃഷ്ണന്‍ ട്രസ്റ്റിന്റെ ഉദ്ഘാടനം നിര്‍വഹിക്കും. സാരസ്വതം പബ്ലിക്കേഷന്‍, പരിസ്ഥിതി ജേണല്‍ (ഇല), നാരായണക്കുറുപ്പിന്റെ നിയമസഭാ പ്രസംഗങ്ങളുടെ സമാഹാരം, ജീവചരിത്രം രണ്ടാം പതിപ്പ്‌ എന്നിവയുടെ പ്രകാശനവും മികച്ച ജീവകാരുണ്യ പ്രവര്‍ത്തനത്തിനുള്ള ഈ വര്‍ഷത്തെ പുരസ്കാര സമര്‍പ്പണവും ചടങ്ങില്‍ നടക്കും. 

വി കീയര്‍ സെന്റര്‍ ഡയറക്ടര്‍ ഫാ. റോയി മാത്യു വടക്കേലിനാണ്‌ പ്രഥമ പുരസ്കാരം സമര്‍പ്പിക്കുന്നത്‌. 25,000 രൂപയും പ്രശസ്തി പത്രവും അടങ്ങുന്നതാണ്‌ പുരസ്കാരം. കൂടാതെ കേരളാ കോണ്‍ഗ്രസിന്റെ നേതൃത്വത്തില്‍ ആരംഭിക്കുന്ന നാരായണക്കുറുപ്പ്‌ ഫൗണ്ടേഷന്റെ ഉദ്ഘാടനവും ചടങ്ങില്‍ നടക്കും.

പത്രസമ്മേളനത്തില്‍ എന്‍. ജയകൃഷ്ണന്‍, ജോസഫ്‌ ജെ. കൊണ്ടോടി, മാത്യു ജോണ്‍, അരുണ്‍ കുമാര്‍ എന്നിവര്‍ പങ്കെടുത്തു. 
    
</TEXT>
</DOC>