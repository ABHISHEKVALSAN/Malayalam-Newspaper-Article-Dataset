<DOC>
<DOCNO>114041992481.utf8</DOCNO>
<TEXT>


           കൊച്ചിയില്‍ എ.സി ലോ ഫ്ലോര്‍ ബസുകള്‍ പണിമുടക്കുന്നു    

Saturday 19 April 2014 1:55 pm IST

കൊച്ചി: എറണാകുളം ജില്ലയിലെ എ.സി ലോ ഫ്ലോര്‍ ബസുകളിലെ ജീവനക്കാര്‍ പണിമുടക്കുന്നു. ഷെഡ്യൂള്‍ മാറ്റം നടപ്പാക്കാത്തതില്‍ പ്രതിഷേധിച്ചാണ് പണിമുടക്ക്. കുറച്ച് ജീവനക്കാര്‍ക്ക് വേണ്ടി മാത്രമായാണ് മാനേജ്‌മെന്റ് ഷെഡ്യൂള്‍ മാറ്റം നടപ്പിലാക്കാത്തതെന്നും വര്‍ഷങ്ങളായി ജില്ലയിലെ കണ്ടക്ടര്‍മാരും ഡ്രൈവര്‍മാരും ഒരേ ഷെഡ്യൂളിലാണ് ജോലി ചെയ്യുന്നതെന്നും സമരക്കാര്‍ ആരോപിക്കുന്നു.

സിഐടിയു,എഐടിയുസി സംഘടനകളാണ് സമരം ചെയ്യുന്നത്.. ആവശ്യം അംഗീകരിച്ചില്ലെങ്കില്‍ അനിശ്ചിതകാല സമരത്തിനാണ് സംഘടനകളുടെ തീരുമാനം.  കഴിഞ്ഞ പതിമൂന്നാം തീയതി സംസ്ഥാനത്തെ എല്ലാ  കെ എസ്ആര്‍ടിസി ലോ ഫ്ലോര്‍ ബസുകളിലെയും ഷെഡ്യൂള്‍ മാറ്റം അംഗീകരിച്ചിരുന്നു. എന്നാല്‍ എറണാകുളം ജില്ലയില്‍ ഇത് നടപ്പിലാക്കാന്‍ മാനേജ്മെന്റ് തയ്യാറായില്ല. 

എറണാകുളം ജില്ലയില്‍ അന്‍പത് എസി ലോ ഫ്ലോര്‍ ബസുകളാണ് ഉള്ളത്.കൊച്ചി നഗരത്തിലും ഇന്‍ഫോപാര്‍ക്ക് ഉള്‍പ്പടെയുള്ള ഐടി കേന്ദ്രങ്ങളിലും സര്‍വീസ് നടത്തുന്നത് കൂടുതലും എ.സി ലോ ഫ്ലോര്‍ ബസുകളാണ്.

    
</TEXT>
</DOC>