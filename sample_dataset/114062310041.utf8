<DOC>
<DOCNO>114062310041.utf8</DOCNO>
<TEXT>


           ദല്‍ഹിയിലെ സര്‍ക്കാര്‍ ഓഫീസുകളില്‍ ഫയലുകളോടിത്തുടങ്ങി    

Monday 23 June 2014 10:00 pm IST

ന്യൂദല്‍ഹി: നരേന്ദ്രമോദി സര്‍ക്കാര്‍ അധികാരത്തിലെ ത്തിയശേഷം സ്വീകരിച്ച കര്‍ശന നടപടികള്‍ രാജ്യതലസ്ഥാനത്തെ ഉദ്യോഗസ്ഥ സംവിധാനത്തില്‍ പ്രതിഫലിച്ചു തുടങ്ങി. ദല്‍ഹിയിലെ കേന്ദ്രസര്‍ക്കാര്‍ ഓഫീസുകളില്‍ വര്‍ഷങ്ങളായി തീരുമാനമെടുക്കാതെ കിടന്ന ഫയലുകള്‍ വരെ ചുരുങ്ങിയ ദിവസങ്ങള്‍ക്കുള്ളില്‍ 'ചലിച്ചു തുടങ്ങി'യിട്ടുണ്ട്‌. ഒരു ഫയലും രണ്ടുദിവസത്തിലധികം മേശയിലുണ്ടാവരുതെന്നും ഒരാഴ്ചയിലധികം താമസിച്ചാല്‍ വിശദീകരണം നല്‍കണമെന്നുമാണ്‌ ജീവനക്കാര്‍ക്കുള്ള സര്‍ക്കാര്‍ നിര്‍ദ്ദേശം.
ജിമ്മുകളിലും ഗോള്‍ഫ്ക്ലബിലും ഭൂരിഭാഗം സമയവും ചെലവഴിച്ചിരുന്ന പല ഉന്നത ഉദ്യോഗസ്ഥരും ഇവിടങ്ങളില്‍ നിന്നും അപ്രത്യക്ഷമായി കഴിഞ്ഞ ഒരുമാസമായി ഓഫീസ്‌ മുറികളിലുണ്ട്‌. ഉച്ചയോടടുത്തു മാത്രം സീറ്റുകളിലെത്തിയിരുന്ന വലിയ വിഭാഗം ഉദ്യോഗസ്ഥരും രാവിലെ 9 മണിയോടെ തന്നെ സീറ്റുകളിലെത്തിത്തുടങ്ങിയിട്ടുമുണ്ട്‌. വേനല്‍ക്കാലത്തെ കൊടുംചൂടത്ത്‌ പൊതുവെ ദല്‍ഹി വിട്ട്‌ മുങ്ങുന്ന ഉദ്യോഗസ്ഥര്‍ പതിവിനു വിപരീതമായി ഡ്യൂട്ടിസമയത്തിലുമധികം നേരം ഓഫീസുകളില്‍ ജോലിചെയ്യുന്നുണ്ട്‌. അധികാരത്തിലെത്തി ഒരു മാസത്തിനകം തന്നെ ഉദ്യോഗസ്ഥവൃന്ദങ്ങളെ ശരിയായ രീതിയില്‍ നയിക്കാനാകുമെന്ന്‌ നരേന്ദ്രമോദി സര്‍ക്കാര്‍ തെളിയിച്ചുകഴിഞ്ഞു. 
എന്‍ഡിഎ സര്‍ക്കാരിലെ മന്ത്രിമാരെല്ലാം പന്ത്രണ്ട്‌ മണിക്കൂറിലധികം മന്ത്രാലയങ്ങളില്‍ ചെലവഴിക്കാന്‍ തുടങ്ങിയതോടെയാണ്‌ ഉദ്യോഗസ്ഥരുടേയും രീതികള്‍ മാറിത്തുടങ്ങിയത്‌. പ്രധാനമന്ത്രി ഉള്‍പ്പെടെയുള്ളവര്‍ രാവിലെ എട്ടുമണിക്കും എട്ടരയ്ക്കും ഓഫീസുകളിലെത്താന്‍ തുടങ്ങിയിരുന്നു. ഇതോടെ 9മണിയെന്നത്‌ അനൗദ്യോഗികമായി തന്നെ ജോലിസമയമായി മാറുകയായിരുന്നു. 
കഴിഞ്ഞ അഞ്ചുവര്‍ഷമായി നല്‍കാതിരുന്ന മറുപടികള്‍ പ്രധാനമന്ത്രിയുടെ ഓഫീസ്‌ ഇടപെട്ടതോടെ റെയില്‍വകുപ്പ്‌ ഉദ്യോഗസ്ഥര്‍ക്ക്‌ വളരെപ്പെട്ടെന്ന്‌ നല്‍കേണ്ടിവന്നത്‌ സര്‍ക്കാര്‍ ഉദ്യോഗസ്ഥര്‍ക്കിടയില്‍ സംസാരമായിട്ടുണ്ട്‌. ആരു ഭരിച്ചാലും കാര്യമാക്കാത്തവരെന്ന ഖ്യാതിയുള്ള റെയില്‍വേയില്‍ വരെ മോദിയുടെ ഓഫീസ്‌ ഇടപെട്ട്‌ ശക്തമായ നിര്‍ദ്ദേശങ്ങളാണ്‌ നല്‍കുന്നത്‌. 
വിവിധ വകുപ്പുകളില്‍ കെട്ടിക്കിടന്നിരുന്ന ഫയലുകളിലെല്ലാം അടിയന്തിരമായ തീരുമാനം സ്വീകരിക്കണമെന്ന നിര്‍ദ്ദേശം വന്നതോടെ രാപകലില്ലാത്ത ജോലിയാണ്‌ മിക്ക വകുപ്പുകളിലുമുള്ളത്‌. പ്രധാനമന്ത്രിയുടെ ഓഫീസില്‍ രാവിലെ 8മണിക്കെത്തുന്ന ഉദ്യോഗസ്ഥര്‍ രാത്രിവൈകിമാത്രമാണ്‌ മടങ്ങുന്നത്‌. ഇതേ വേഗതയില്‍ പ്രവര്‍ത്തിക്കാന്‍ മറ്റു മന്ത്രാലയങ്ങള്‍ക്കും നിര്‍ദ്ദേശമുണ്ട്‌. ജോലികളില്‍ അലംഭാവം കാണിക്കുന്ന ഉദ്യോഗസ്ഥര്‍ക്കെതിരെയും കര്‍ശന നടപടിയാണ്‌ എന്‍ഡിഎ സര്‍ക്കാര്‍ സ്വീകരിക്കുന്നത്‌. മാനവ വിഭവശേഷിമന്ത്രി സ്മൃതി ഇറാനി വിളിച്ചു ചേര്‍ത്ത ഓഫീസര്‍മാരുടെ യോഗത്തില്‍ മൊബെയില്‍ഫോണ്‍ വെറുതെ ഉപയോഗിച്ചുകൊണ്ടിരുന്ന മുതിര്‍ന്ന ഉദ്യോഗസ്ഥന്‌ ശകാരം ലഭിച്ചിരുന്നു. 
എന്നാല്‍ ജോലിസമയം വര്‍ദ്ധിച്ചതും കൃത്യമായ സമയത്ത്‌ ജോലി തീര്‍ത്തുനല്‍കേണ്ടതുമായ പുതിയ രീതിയോട്‌ ഭൂരിഭാഗം ഉദ്യോഗസ്ഥരും യോജിച്ചുകഴിഞ്ഞു. ഇന്ത്യയുടെ വികസനത്തിന്‌ അനിവാര്യമായ നടപടിയാണ്‌ ഉദ്യോഗസ്ഥ സംവിധാനത്തിലെ കര്‍ശന ഇടപെടലിലൂടെ നരേന്ദ്രമോദിസര്‍ക്കാര്‍ സ്വീകരിച്ചിരിക്കുന്നതെന്നാണ്‌ വിദേശകാര്യവകുപ്പിലെ മുതിര്‍ന്ന ഉദ്യോഗസ്ഥന്റെ പ്രതികരണം. പുതിയ രീതി ഏറെ പ്രതീക്ഷ നല്‍കുന്നതാണെന്ന്‌ മുന്‍ വ്യവസായ സെക്രട്ടറി അജയ്‌ ദുവ പ്രതികരിച്ചു.
ഫയലുകളിലൂടെ സംസാരിക്കുന്ന പതിവു രീതിക്കു പകരം ഉദ്യോഗസ്ഥര്‍ തമ്മില്‍ത്തമ്മില്‍ സംസാരിച്ച്‌ ഫയലുകളില്‍ തീരുമാനമെടുക്കണമെന്നാണ്‌ കേന്ദ്രസര്‍ക്കാര്‍ നിര്‍ദ്ദേശം.
സ്വന്തം ലേഖകന്‍

</TEXT>
</DOC>