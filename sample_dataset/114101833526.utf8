<DOC>
<DOCNO>114101833526.utf8</DOCNO>
<TEXT>


           ശബരിമല ദേശീയ തീര്‍ത്ഥാടന കേന്ദ്രം: വിദഗ്ദ്ധ സമിതി രൂപീകരിക്കും    

Saturday 18 October 2014 7:49 am IST

        തിരുവനന്തപുരം: ശബരിമലയെ ദേശീയ തീര്‍ത്ഥാടന കേന്ദ്രമാക്കുന്നതുസംബന്ധിച്ച പദ്ധതി റിപ്പോര്‍ട്ട് തയ്യാറാക്കുന്നതിനുവേണ്ടി വിദഗ്ധ സമിതി രൂപീകരിക്കും. വിദഗ്ധ സമിതി രൂപീകരിക്കുന്നതിന് തിരുവിതാംകൂര്‍ ദേവസ്വം ബോര്‍ഡിനെ ചുമതലപ്പെടുത്തി. മുഖ്യമന്ത്രി ഉമ്മന്‍ചാണ്ടിയുടെയും മന്ത്രി വി.എസ്. ശിവകുമാറിന്റെയും നേതൃത്വത്തില്‍ ചേര്‍ന്ന ഉന്നതതല യോഗത്തിലാണ് തീരുമാനമായത്. ശബരിമലയെ ദേശീയ തീര്‍ത്ഥാടന കേന്ദ്രമായി പ്രഖ്യാപിക്കണമെന്ന കേരളത്തിന്റെ നിവേദനം പ്രധാനമന്ത്രിക്കും കേന്ദ്ര പരിസ്ഥിതി-വനം മന്ത്രിക്കും നല്‍കിയതിന്റെ പശ്ചാത്തലത്തിലാണ് ഇത്.

ആന്ധ്രയിലെ തിരുപ്പതി, കാശ്മീരിലെ വൈഷ്‌ണോദേവി ക്ഷേത്രങ്ങളുടെ മാതൃകയില്‍ ശബരിമലയെ ദേശീയ തീര്‍ത്ഥാടന കേന്ദ്രമാക്കുകയാണ് ലക്ഷ്യം. ദേവസ്വം ബോര്‍ഡിന്റെ വിദഗ്ധ സമിതി ഈ ക്ഷേത്രങ്ങള്‍ സന്ദര്‍ശിച്ച് കാര്യങ്ങള്‍ പഠിച്ച്, ശബരിമലയുടെ പ്രത്യേകതകളും ആചാരാനുഷ്ഠാന സവിശേഷതകളും കണക്കിലെടുത്താണ് പ്രധാനമന്ത്രിക്ക് സമര്‍പ്പിക്കാനുള്ള വിശദമായ റിപ്പോര്‍ട്ട് തയ്യാറാക്കുക. പദ്ധതിക്കുവേണ്ടി കൂടുതല്‍ വനഭൂമി വിട്ടുതരണമെന്ന് കേരളം ആവശ്യപ്പെടും.

ശബരിമല മണ്ഡലം-മകരവിളക്ക് മഹോത്സവത്തിനായുള്ള എല്ലാ ക്രമീകരണങ്ങളും നവംബര്‍ ഒന്നിനകം പൂര്‍ത്തിയാക്കണമെന്ന് ഉദ്യോഗസ്ഥര്‍ക്ക് നിര്‍ദ്ദേശം നല്‍കിയിട്ടുണ്ട്. ഇത് വിലയിരുത്തുവാന്‍ നവംബര്‍ 11 ന് മുഖ്യമന്ത്രിയുടെ നേതൃത്വത്തില്‍ ബന്ധപ്പെട്ട മന്ത്രിമാരും ജനപ്രതിനിധികളും ഉദ്യോഗസ്ഥപ്രമുഖരും പങ്കെടുക്കുന്ന അവലോകനയോഗം പമ്പയില്‍ ചേരുമെന്ന് ദേവസ്വം മന്ത്രി അറിയിച്ചു. വിവിധ വകുപ്പുകളുടെ ഏകോപനം ഉറപ്പുവരുത്തുവാന്‍ ജില്ലാ കളക്ടര്‍മാര്‍ക്ക് നിര്‍ദ്ദേശം നല്‍കിയിട്ടുണ്ട്. സ്വാമി അയ്യപ്പന്‍ റോഡില്‍ കൂടുതല്‍ ഓക്‌സിജന്‍ പാര്‍ലറുകള്‍ തുറക്കും. 15 പാര്‍ലറുകളില്‍ ഹൃദ്രോഗ ചികിത്സയ്ക്കുള്ള ഡിഫിബ്രിലേറ്ററുകള്‍ സ്ഥാപിക്കും. തീര്‍ത്ഥാടന കേന്ദ്രങ്ങളുമായി ബന്ധപ്പെട്ട ആശുപത്രികളില്‍ ആവശ്യമായ ക്രമീകരണങ്ങള്‍ ഏര്‍പ്പെടുത്തും. ആംബുലന്‍സ് സര്‍വ്വീസുകള്‍ വിപുലമാക്കും. മൊബൈല്‍ ഡിസ്‌പെന്‍സറികള്‍ ഏര്‍പ്പെടുത്തും. പമ്പയിലും സന്നിധാനത്തും കാരുണ്യ ഫാര്‍മസികള്‍ തുടങ്ങും. ശബരിമലയിലും അനുബന്ധപ്രദേശങ്ങളിലും വിലനിയന്ത്രണം കര്‍ശനമാക്കും. ഭക്ഷ്യസുരക്ഷാ വകുപ്പ് സ്‌ക്വാഡുകളെ വിന്യസിക്കും.

പമ്പയിലെ കുളിക്കടവുകള്‍ ഉള്‍പ്പെടെ അപകട സാധ്യതയുള്ള 70 ഇടങ്ങളില്‍ ആറ് ഭാഷകളില്‍ മുന്നറിയിപ്പ് ബോര്‍ഡുകള്‍ സ്ഥാപിക്കും. സ്വാമി അയ്യപ്പന്‍ റോഡ് ഉള്‍പ്പെടെയുള്ള കാനനപാതകളിലും സന്നിധാനം, പമ്പ, എരുമേലി, നിലയ്ക്കല്‍ പ്രദേശങ്ങളിലും ശുദ്ധജല ലഭ്യതയും വൈദ്യുതി വിതരണവും പൂര്‍വ്വാധികം കാര്യക്ഷമമാക്കും. കെഎസ്ആര്‍ടിസി ആവശ്യാനുസരണം ബസ് സര്‍വ്വീസുകള്‍ നടത്തും. നിലയ്ക്കല്‍-പമ്പ ചെയിന്‍ സര്‍വ്വീസിനുമാത്രം നൂറിലധികം ബസ്സുകള്‍ ഏര്‍പ്പെടുത്താനും യോഗത്തില്‍ തീരുമാനമായി.

ശുചീകരണ പ്രവര്‍ത്തനങ്ങള്‍ക്കായി അമൃതാനന്ദമയീ മഠം നവംബര്‍ രണ്ടിനും മൂന്നിനും നാലായിരം സന്നദ്ധ സേവകരെ വിന്യസിപ്പിക്കും. മോട്ടോര്‍ വാഹന വകുപ്പിന്റെ സേഫ് സോണ്‍ പദ്ധതി കൂടുതല്‍ പ്രദേശങ്ങളിലേക്ക് വ്യാപിപ്പിക്കും. പത്തനംതിട്ട, കോട്ടയം, ഇടുക്കി ജില്ലകളിലെ കളക്ടര്‍മാര്‍ക്കും പോലീസ് മേധാവികള്‍ക്കും അടിയന്തിര സാഹചര്യങ്ങളില്‍ പ്രയോജനപ്പെടുത്തുന്നതിനായി 5 ലക്ഷം രൂപവീതം അനുവദിക്കുവാനും യോഗം തീരുമാനിച്ചു.
    
</TEXT>
</DOC>