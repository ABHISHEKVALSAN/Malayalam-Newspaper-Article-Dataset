<DOC>
<DOCNO>114061207326.utf8</DOCNO>
<TEXT>


           ആഘോഷത്തിന്‌ കിക്കോഫ്‌     

Thursday 12 June 2014 9:59 pm IST

സാവോപോളോ: ഔദ്യോഗിക ഗാനമൊരുക്കിയ അമേരിക്കന്‍ പ്രതിഭകളായ ജെന്നിഫര്‍ ലോപ്പസിന്റെയും പിറ്റ്ബുള്ളിന്റെയും സെല്‍ഫിയോടെ ലോകകപ്പ്‌ ഫുട്ബോള്‍ ആഘോഷങ്ങള്‍ക്ക്‌ കിക്കോഫ്‌. തോളോടുതോള്‍ ചേര്‍ന്നെടുത്ത ചിത്രം ട്വിറ്ററില്‍ പോസ്റ്റ്‌ ചെയ്യാനും ഇരുവരും ഉത്സാഹിച്ചു. സാവോപോളോ അരീനയിലെ ഉദ്ഘാടനചടങ്ങിനു ഏതാനും മണിക്കൂറുകള്‍ക്ക്‌ മുന്‍പാണ്‌ റാപ്പ്‌ സംഗീതജ്ഞന്‍ പിറ്റ്ബുള്ളും ഗായികയും ഹോളിവുഡ്‌ താരവുമൊക്കെയായ ജെന്നിഫറും സെല്‍ഫി ട്വീറ്റ്‌ തീര്‍ത്തത്‌.
ജെന്നിഫര്‍- പിറ്റ്ബുള്‍ ടീമിന്റെ 'വി ആര്‍ വണ്‍ (ഒലെ ഒലെ) എന്ന പാട്ട്‌ ലോകമെമ്പാടും ഇനിയങ്ങോട്ട്‌ മുഴങ്ങിക്കേള്‍ക്കും. ആതിഥേയരുടെ പ്രിയഗായിക ക്ലോഡിയ ലെയ്റ്റയും ഔദ്യോഗിക ആല്‍ബത്തിലെ ഭാഗമാണ്‌. പിറ്റ്ബുള്ളും ജെന്നിഫറും ഡെന്‍മാര്‍ക്കിന്റെ തോമസ്‌ ട്രോയില്‍സെനും ലെയ്റ്റയും കൊളംബിയന്‍ പ്രതിഭ ഡാനി മെര്‍സറും അടക്കം ഒമ്പതു പേര്‍ ചേര്‍ന്നാണ്‌ ഗാനരചന നിര്‍വഹിച്ചത്‌. 
ബ്രസീലില്‍ ജെന്നിഫര്‍ എത്തുമോയെന്ന കാര്യത്തില്‍ സന്ദേഹങ്ങള്‍ നിലനിന്നിരുന്നു. ഉദ്ഘാടന ചടങ്ങിന്‌ താനില്ലെന്ന്‌ ജെന്നിഫര്‍ പ്രഖ്യാപിക്കുകപോലുമുണ്ടായി. ജീവിതപങ്കാളിയായ കാസ്പര്‍ സ്മാര്‍ട്ടുമായുള്ള ബന്ധം വിച്ഛേദിച്ച ജെന്നിഫര്‍ കുറച്ചുകാലം വിശ്രമത്തിന്‌ ഒരുങ്ങുകയാണെന്ന്‌ കരുതപ്പെട്ടു. എന്നാല്‍ ലോകകപ്പ്‌ പോലൊരു മഹനീയവേദിയെ അവഗണിച്ചാല്‍ ഉണ്ടായേക്കാവുന്ന പ്രത്യാഘാതങ്ങളെക്കുറിച്ചുള്ള ചിന്തയാവാം തീരുമാനം മാറ്റാന്‍ ലോപ്പസിനെ പ്രേരിപ്പിച്ചതെന്നു പറയപ്പെടുന്നു.
    
</TEXT>
</DOC>