<DOC>
<DOCNO>114052903511.utf8</DOCNO>
<TEXT>


           സംസ്ഥാനങ്ങളുടെ ആവശ്യങ്ങള്‍ക്ക് പ്രഥമ പരിഗണന: മോദി    

Thursday 29 May 2014 1:47 am IST

ന്യുദല്‍ഹി: സംസ്ഥാന സര്‍ക്കാരുകളുടെ ആവശ്യങ്ങള്‍ക്ക് പ്രഥമ പരിഗണന നല്‍കുമെന്ന് പ്രധാനമന്ത്രി നരേന്ദ്രമോദി വ്യക്തമാക്കി. രാജ്യത്തിന്റെ ഫെഡറല്‍ സംവിധാനം ശക്തമാക്കുന്നതിനാണ് എല്ലാവരും ശ്രമിക്കേണ്ടതെന്ന് പ്രധാനമന്ത്രിയുടെ ഓഫീസിലെ ഉദ്യോഗസ്ഥരുടെ യോഗത്തില്‍ നരേന്ദ്രമോദി പറഞ്ഞു.
സംസ്ഥാനങ്ങളുടെ വികസനത്തിലൂടെ രാജ്യത്തിന്റെ വികസനം സാധ്യമാക്കാനാവും. പ്രശ്‌നങ്ങളുടെ പരിഹാരത്തിനായി അത്യാധുനിക സംവിധാനങ്ങള്‍ സജ്ജീകരിക്കേണ്ടതുണ്ട്. ജനപ്രതിനിധികളുടെ നിര്‍ദ്ദേശങ്ങളില്‍ വേഗത്തില്‍ തീരുമാനം സ്വീകരിക്കേണ്ടതുണ്ട്. ജനങ്ങളുടെ പരാതികള്‍ വേഗത്തില്‍ പരിഹരിക്കുന്നതിന് നടപടികള്‍ സ്വീകരിക്കണമെന്നും മോദി യോഗത്തില്‍ ആവശ്യപ്പെട്ടു.
പ്രധാനമന്ത്രിയുടെ ഓഫീസിന്റെ പ്രവര്‍ത്തനങ്ങള്‍ സംബന്ധിച്ച വിശദമായ വിവരണം പിഎംഒ മോദിക്ക് മുന്നില്‍ അവതരിപ്പിച്ചു. മുന്‍ ദശാബ്ദങ്ങളില്‍ പിഎംഒ ചെയ്ത ജോലികള്‍ ഉള്‍പ്പെടെയുള്ള സമഗ്രമായ വിവരണമാണ് നല്‍കിയത്. ഒരു ടീമായി ജോലി ചെയ്യാമെന്നും എന്തു കാര്യവും ഏതു സമയത്തും നേരിട്ട് തന്നോട് പറയാനുള്ള സ്വാതന്ത്ര്യം പിഎംഒയിലെ എല്ലാ ജീവനക്കാര്‍ക്കുമുണ്ടെന്നും നരേന്ദ്രമോദി വ്യക്തമാക്കി.
    
</TEXT>
</DOC>