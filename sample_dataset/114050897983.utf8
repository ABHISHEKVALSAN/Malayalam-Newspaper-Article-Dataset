<DOC>
<DOCNO>114050897983.utf8</DOCNO>
<TEXT>


           മുല്ലപ്പെരിയാര്‍: സര്‍വ്വകക്ഷി യോഗം 12ന്‌    

Thursday 8 May 2014 10:57 pm IST

        തിരുവനന്തപുരം: മുല്ലപ്പെരിയാര്‍ പ്രശ്നത്തില്‍ തുടര്‍നീക്കങ്ങള്‍ ചര്‍ച്ച ചെയ്യാനുള്ള സര്‍വകക്ഷി യോഗം 12ന്‌ ചേരും. സുപ്രീംകോടതി വിധിയോടെ പ്രശ്നപരിഹാരത്തിനുള്ള എല്ലാവഴികളും അടഞ്ഞിട്ടില്ലെന്നും മനസ്‌ വെച്ചാല്‍ ഇനിയും വഴികള്‍ ഉണ്ടാകുമെന്നും മുഖ്യമന്ത്രി ഉമ്മന്‍ചാണ്ടി വാര്‍ത്താസമ്മേളനത്തില്‍ അറിയിച്ചു. സുപ്രീംകോടതിയില്‍ നിന്നുണ്ടായ തിരിച്ചടിയില്‍ ആരെയെങ്കിലും കുറ്റപ്പെടുത്തി മാറി നില്‍ക്കുന്നില്ല. രാജഭരണത്ത്‌ കാലത്ത്‌ ഉണ്ടാക്കിയ കരാര്‍ ആണ്‌. ജനായത്ത സര്‍ക്കാരുകള്‍ വന്നപ്പോഴും അത്‌ തുടര്‍ന്നു. അന്ന്‌ ഡാമിന്റെ സുരക്ഷയെക്കുറിച്ച്‌ ആശങ്കയൊന്നും ഉണ്ടായിരുന്നില്ല. 119 വര്‍ഷം പിന്നിട്ടതോടെയാണ്‌ സുരക്ഷാഭീഷണി ഉയര്‍ന്നത്‌. ഇത്‌ കൃത്രിമമായി ഉണ്ടാക്കുന്ന ആശങ്കയല്ല. തമിഴ്‌നാടിന്‌ വെള്ളം നല്‍കുന്നതില്‍ ഒരു എതിര്‍പ്പുമില്ല. 
ബാര്‍ ലൈസന്‍സ്‌ പ്രശ്നത്തില്‍ ആശയക്കുഴപ്പമൊന്നുമില്ലെന്ന്‌ മുഖ്യമന്ത്രി അവകാശപ്പെട്ടു. മദ്യത്തിന്റെ ലഭ്യത കുറക്കുക, ശക്തമായ ബോധവത്കരണം നടത്തുക, ഘട്ടം ഘട്ടമായുള്ള മദ്യനിരോധനം എന്നതാണ്‌ കോണ്‍ഗ്രസിന്റെ നയം. എ.കെ.ആന്റണി സര്‍ക്കാര്‍ ചാരായ നിരോധം നടപ്പാക്കിയതിന്‌ ശേഷം ഈ രംഗത്ത്‌ ഏറ്റവും കൂടുതല്‍ കാര്യങ്ങള്‍ ചെയ്തത്‌ ഈ സര്‍ക്കാരാണ്‌. ബീവറേജസ്‌ കോര്‍പ്പറേഷന്റെ ഒരു പുതിയ ഔട്ട്ലെറ്റും ഇനി തുറക്കില്ല. നിര്‍ബന്ധിത സാഹചര്യത്തില്‍ ഒന്ന്‌ തുറക്കേണ്ടി വന്നാല്‍ നിലവിലുള്ളതൊന്ന്‌ അടച്ച്‌ പൂട്ടും. ഫൈവ്സ്റ്റാര്‍ ഹോട്ടലുകള്‍ക്ക്‌ മാത്രമെ ഇനി ബാര്‍ ലൈസന്‍സ്‌ നല്‍കൂവെന്നും മുഖ്യമന്ത്രി പറഞ്ഞു.
    
</TEXT>
</DOC>