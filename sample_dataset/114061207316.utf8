<DOC>
<DOCNO>114061207316.utf8</DOCNO>
<TEXT>


           ഡാമുകള്‍ നഷ്ടപ്പെട്ടിട്ടില്ലെന്ന്‌ മുഖ്യമന്ത്രി    

Thursday 12 June 2014 9:55 pm IST

തിരുവനന്തപുരം: മുല്ലപ്പെരിയാര്‍, പറമ്പിക്കുളം, പെരുവാരിപ്പള്ളം, തൂണക്കടവ്‌ അണക്കെട്ടുകളുടെ ഉടമസ്ഥാവകാശം ഇപ്പോഴും കേരളത്തിനാണെന്ന്‌ മുഖ്യമന്ത്രി ഉമ്മന്‍ചാണ്ടി നിയമസഭയില്‍ പറഞ്ഞു. ഡാമുകളുടെ ഉടമസ്ഥാവകാശം തമിഴ്‌നാട്‌ സ്വന്തമാക്കിയെന്ന്‌ ബുധനാഴ്ച ചോദ്യോത്തരവേളയില്‍ ജമീലാ പ്രകാശം എംഎല്‍എ രേഖാമൂലം ആരോപണം ഉന്നയിച്ച സാഹചര്യത്തിലാണ്‌ മുഖ്യമന്ത്രിയുടെ വിശദീകരണം. 
മുഖ്യമന്ത്രിയുടെ മറുപടിയില്‍ തൃപ്തരാവാതെ പ്രതിപക്ഷം ബഹളംവച്ചതോടെ നിയമസഭ പ്രക്ഷുബ്ധമായി. ഡാമുകള്‍ തമിഴ്‌നാടിന്‌ വിട്ടുനല്‍കുന്നതിനെ ദേശീയ ഡാം സുരക്ഷാ സമിതി യോഗത്തില്‍ കേരളത്തിന്റെ പ്രതിനിധി എതിര്‍ക്കാതിരുന്നതിന്‌ മുഖ്യമന്ത്രി മറുപടി പറയണമെന്നായിരുന്നു പ്രതിപക്ഷത്തിന്റെ ആവശ്യം. നടുത്തളത്തിലിറങ്ങി പ്രതിപക്ഷം മുദ്രാവാക്യം വിളിച്ചതിനെത്തുടര്‍ന്ന്‌ ഒരുമണിക്കൂര്‍ സഭ നിര്‍ത്തിവച്ചു. ഇരുവിഭാഗവുമായി സ്പീക്കര്‍ ചര്‍ച്ച നടത്തിയ ശേഷമാണ്‌ സഭാനടപടികള്‍ പുനരാരംഭിച്ചത്‌. 
ചര്‍ച്ചയിലുണ്ടായ ധാരണയുടെ അടിസ്ഥാനത്തില്‍ ജലവിഭവ വകുപ്പിന്റെ വിഷയനിര്‍ണയസമിതി സംഭവത്തെക്കുറിച്ച്‌ അന്വേഷിക്കുമെന്ന്‌ സ്പീക്കര്‍ ജി. കാര്‍ത്തികേയന്‍ അറിയിച്ചു. ജലവിഭവമന്ത്രി അധ്യക്ഷനായ സമിതിയില്‍ വിഷയം സഭയില്‍ അവതരിപ്പിച്ച ജമീലാ പ്രകാശം എംഎല്‍എ പ്രത്യേക ക്ഷണിതാവായിരിക്കും. നാല്‌ ഡാമുകളുടെ ഉടമസ്ഥാവകാശം കേരളത്തിന്‌ തന്നെയാണെന്ന്‌ വ്യക്തമാക്കുന്ന രേഖകള്‍ മുഖ്യമന്ത്രി സഭയുടെ മേശപ്പുറത്ത്‌ വച്ചു.
2013 ഡിസംബര്‍ 27ന്‌ ചേര്‍ന്ന ദേശീയ ഡാം സുരക്ഷാ സമിതിയുടെ യോഗത്തിനുശേഷം പുതുതായി ചേര്‍ത്ത അടിക്കുറിപ്പില്‍ ഉടമസ്ഥാവകാശം എന്ന പദം ഉള്‍പ്പെടുത്തിയിട്ടില്ല. എന്നാല്‍, യോഗത്തിന്റെ മിനിട്സില്‍ ഡാമുകളുടെ പ്രവര്‍ത്തനവും അറ്റകുറ്റപ്പണിയും ഉടമസ്ഥാവകാശവും തങ്ങള്‍ക്ക്‌ നല്‍കണമെന്ന്‌ തമിഴ്‌നാട്‌ ആവശ്യപ്പെട്ടിരുന്നു. ഈ ആവശ്യം സ്വീകരിച്ചതായി മിനിട്സില്‍ രേഖപ്പെടുത്തിയിട്ടുണ്ട്‌. കേരളം മിനിട്സിലെ പരാമര്‍ശങ്ങളെ എതിര്‍ത്തിട്ടുണ്ട്‌. അടുത്ത യോഗത്തില്‍ കേരളത്തിന്റെ എതിര്‍പ്പ്‌ കമ്മറ്റി മുമ്പാകെ വീണ്ടും ശക്തിയായി ഉന്നയിക്കും. 

    
</TEXT>
</DOC>