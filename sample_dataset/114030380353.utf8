<DOC>
<DOCNO>114030380353.utf8</DOCNO>
<TEXT>


           ഷൊര്‍ണ്ണൂര്‍-കണ്ണൂര്‍ പാത വൈദ്യുതീകരണ പ്രവര്‍ത്തി അന്തിമ ഘട്ടത്തിലേക്ക്‌    

Monday 3 March 2014 10:05 pm IST

        കോഴിക്കോട്‌: പാലക്കാട്‌ റയില്‍വേ ഡിവിഷന്‌ കീഴില്‍ ഷൊര്‍ണ്ണൂര്‍ -കണ്ണൂര്‍ പാത വൈദ്യുതവത്കരണ പ്രവര്‍ത്തി അന്തിമ ഘട്ടത്തിലേക്ക്‌. കോഴിക്കോട്‌ വരെയുള്ള പാതയിലെ വൈദ്യുതീകരണ പരീക്ഷണം ഈ മാസം നടക്കും.
ഷൊര്‍ണ്ണൂര്‍- കണ്ണൂര്‍ 175 കി. മി വരുന്ന ഇരട്ടപ്പാതയുടെ വൈദ്യുതീകരണ പണിയാണ്‌ ഇപ്പോള്‍ പുരോഗമിക്കുന്നത്‌. കണ്ണൂര്‍ വരെ ഇരുഭാഗങ്ങളിലും വൈദ്യുത കാല്‍ കോണ്‍ക്രീറ്റില്‍ സ്ഥാപിച്ചുകഴിഞ്ഞു. ഇനി 25 കെ.വി കമ്പി വലിക്കലും അനുബന്ധ പണികളുമുണ്ട്‌. ഇതിന്റെ ഭാഗമായി തിരൂര്‍, എലത്തൂര്‍, കണ്ണൂര്‍ സൗത്ത്‌ എന്നിവിടങ്ങളില്‍ സബ്സ്റ്റേഷനും പണിയും. ഒരേക്കര്‍ ഭൂമിയാണ്‌ ഓരോ സബ്സ്റ്റേഷനും ആവശ്യമായുള്ളത്‌.
തിരൂരില്‍ റെയില്‍വേയ്ക്ക്‌ സ്വന്തം ഭൂമി ഇല്ലാത്തതിനാല്‍ സ്വകാര്യവ്യക്തിയില്‍ നിന്ന്‌ വാങ്ങിയിരിക്കയാണ്‌. ഇതിനായി ഒരു കോടി രൂപയാണ്‌ നല്‍കിയത്‌. പാത വൈദ്യുതീകരണത്തിന്‌ ഓരോ പതിനാല്‌ കിലോമീറ്ററിലും സബ്‌ സ്റ്റേഷന്‍ വേണമെന്നാണ്‌ റെയില്‍വേയുടെ ചട്ടം. ഇതോടൊപ്പം കൊയിലാണ്ടി, ചെറുവത്തൂര്‍, കണ്ണൂര്‍, ഷൊര്‍ണ്ണൂര്‍ എന്നിവിടങ്ങളില്‍ ഡിപ്പോകളും, ക്വാര്‍ട്ടേഴ്സുകളും പണിയും. 
കോഴിക്കോട്‌-കണ്ണൂര്‍ സ്റ്റേഷനുകളിലെ എല്ലാ പാതകളും വൈദ്യുതീകരിക്കും. കോഴിക്കോട്‌ വരെയുള്ള ഈ പ്രവര്‍ത്തിയാണ്‌ അടിയന്തരമായി തീര്‍ക്കുന്നത്‌. മാര്‍ച്ച്‌ അവസാനത്തോടെ ഷൊര്‍ണ്ണൂര്‍ മുതല്‍ കോഴിക്കോട്‌ വരെയുള്ള പാതയില്‍ വൈദ്യുതി കടത്തി വിട്ട്‌ പരീക്ഷണം നടത്താനാണ്‌ ലക്ഷ്യം. കെ.ഇ.സി ഇന്റര്‍നാഷണല്‍ എന്ന സ്വകാര്യ കമ്പനിയാണ്‌ ഈ ഭാഗം വരെയുള്ള പ്രവര്‍ത്തിയുടെ കരാര്‍ ഏറ്റെടുത്തിരിക്കുന്നത്‌. വയറിംഗ്‌ സാധനങ്ങള്‍ റെയില്‍വേ നല്‍കും. 
ചെന്നൈ മുതല്‍ മംഗലാപുരം വരെയുള്ള പാത വൈദ്യുതീകരണമാണ്‌ റെയില്‍വേയുടെ പദ്ധതി. ചെന്നൈ - ഷൊര്‍ണ്ണൂര്‍, ഷൊര്‍ണ്ണൂര്‍-കണ്ണൂര്‍, കണ്ണൂര്‍-മംഗലാപുരം എന്നീ മേഖലകള്‍ തിരിച്ചാണ്‌ പ്രവൃത്തി നടത്തുന്നത്‌. 
ഷൊര്‍ണ്ണൂര്‍ വരെയുള്ള വൈദ്യുതീകരണം പൂര്‍ത്തിയായിട്ട്‌ ഏറെക്കാലമായി. 2000 കിലോമീറ്ററോളം വരുന്ന ചെന്നൈ - മംഗലാപുരം ഇരട്ടപ്പാതയ്ക്കായി ഏകദേശം 400 കോടിരൂപയാണ്‌ ചെലവ്‌ പ്രതീക്ഷിക്കുന്നത്‌. 2015 മാര്‍ച്ചോടെ വൈദ്യുതീകരണം പൂര്‍ത്തിയായി തീവണ്ടി ഓടിത്തുടങ്ങുമെന്നാണ്‌ റെയില്‍വേയുടെ പ്രതീക്ഷ.
എം.കെ. രമേഷ്‌ കുമാര്‍ 
    
</TEXT>
</DOC>