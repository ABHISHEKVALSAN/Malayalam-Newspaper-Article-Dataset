<DOC>
<DOCNO>114070412197.utf8</DOCNO>
<TEXT>


           ഇറാക്കില്‍ കുടുങ്ങിയ നഴ്‌സുമാരെ മടക്കി കൊണ്ടുവരും: ഉമ്മന്‍ചാണ്ടി    

Friday 4 July 2014 3:34 pm IST

ന്യൂദല്‍ഹി: ഇറാക്കില്‍ കുടുങ്ങിയ മലയാളി നഴ്‌സുമാരെ എത്രയും വേഗം ഇന്ത്യയിലേക്ക് മടക്കി കൊണ്ടുവരാനാണ് പ്രഥമ പരിഗണന നല്‍കുന്നതെന്നും കേന്ദ്ര വിദേശകാര്യമന്ത്രി സുഷമാ സ്വരാജുമായി കൂടിക്കാഴ്ച നടത്തിയ ശേഷം മുഖ്യമന്ത്രി മാദ്ധ്യമങ്ങളോട് വ്യക്തമാക്കി. നഴ്‌സുമാര്‍ സുരക്ഷിതരാണെന്നും മുഖ്യമന്ത്രി പറഞ്ഞു. നഴ്‌സുമാരെ തിരിച്ചു കൊണ്ടുവരുന്നതിന് തടസം വരുത്തുന്ന ഒന്നും സര്‍ക്കാരിന്റെ ഭാഗത്ത് നിന്നുണ്ടാവില്ല.

നഴ്‌സുമാരെ തിരികെ കൊണ്ടുവരുന്നതിന് കേന്ദ്ര സര്‍ക്കാര്‍ നടപടി സ്വീകരിക്കാന്‍ വൈകിയിട്ടില്ല. എല്ലാവിധ പിന്തുണയും സര്‍ക്കാര്‍ ലഭ്യമാക്കുന്നുണ്ട്. മാദ്ധ്യമങ്ങള്‍ വാര്‍ത്തകള്‍ നല്‍കുന്നതില്‍ മിതത്വം പാലിക്കണമെന്നും ഉമ്മന്‍ചാണ്ടി അഭ്യര്‍ത്ഥിച്ചു.

നഴ്‌സുമാരെ താമസിപ്പിച്ചിരിക്കുന്നിടത്ത് ഭക്ഷണവും വെള്ളവും ലഭിക്കുന്നുണ്ട്. വൈദ്യുതിയും എത്തിച്ചു. അതിനാല്‍ തന്നെ അവിടെ എയര്‍കണ്ടീഷണറുകള്‍ പ്രവര്‍ത്തിപ്പിക്കാനും കഴിയുന്നുണ്ടെന്നും അദ്ദേഹം പറഞ്ഞു.

നഴ്‌സുമാരെ മടക്കി കൊണ്ടുവരാന്‍ വിദേശകാര്യ മന്ത്രിയുടെ നേതൃത്വത്തില്‍ ഉന്നതതല സംഘത്തിന് രൂപം നല്‍കിയിട്ടുണ്ടെന്നും അദ്ദേഹം വ്യക്തമാക്കി.
    
</TEXT>
</DOC>