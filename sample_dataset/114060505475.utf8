<DOC>
<DOCNO>114060505475.utf8</DOCNO>
<TEXT>


            മദ്യം വാങ്ങിയ സംഭവം: രണ്ട് പൊലീസുകാര്‍ അറസ്റ്റില്‍    

Thursday 5 June 2014 3:46 pm IST

കോഴിക്കോട്: ടി.പി വധക്കേസ് പ്രതിക്കായി മാഹിയില്‍ നിന്ന് മദ്യം വാങ്ങിയ സംഭവത്തില്‍ രണ്ട് പൊലീസ് ഉദ്യോഗസ്ഥര്‍ അറസ്റ്റില്‍. ടി.പി വധക്കേസില്‍ ജീവപര്യന്തം ശിക്ഷക്ക് വിധിക്കപ്പെട്ട കെ.കെ മുഹമ്മദ് ഷാഫിക്ക് വേണ്ടി വാങ്ങിയ ഒന്നേമുക്കാല്‍ ലിറ്റര്‍ മദ്യവുമായി തൃശൂര്‍ എ.ആര്‍ ക്യാമ്പിന്റെ പോലിസ് ജീപ്പ് ഹൈവേ പട്രോളിംഗ് പൊലീസാണ് കസ്റ്റഡിയിലെടുത്തത്.

സംഭവത്തില്‍ തൃശൂര്‍ സിറ്റി എ.ആര്‍ ക്യാമ്പിലെ എസ്.ഐ ശേഖര്‍, സീനിയര്‍ സിവില്‍ പൊലീസ് ഓഫിസര്‍ മോഹന്‍കുമാര്‍ എന്നിവരാണ് അറസ്റ്റിലായത്. ഇവര്‍ക്കെതിരെ ജാമ്യമില്ലാ വകുപ്പ് പ്രകാരമുള്ള അബ്കാരി കേസ് രജിസ്റ്റര്‍ ചെയ്തിട്ടുണ്ട്. പയ്യോളി പൊലീസാണ് കേസ് രജിസ്റ്റര്‍ ചെയ്തത്. ഇരുവരെയും ഇന്ന് ഉച്ചയോടെ പയ്യോളി കോടതിയില്‍ ഹാജരാക്കും. ഇവരടക്കം അഞ്ച് പോലീസുകാരെ സംഭവുമായി ബന്ധപ്പെട്ട് ഇന്നലെ സസ്‌പെന്‍ഡ് ചെയ്തിരുന്നു.

കണ്ണൂരിലെ ജയില്‍ ജീവനക്കാരനെ മര്‍ദിച്ച കേസില്‍ മുഹമ്മദ് ഷാഫിയെ കണ്ണൂര്‍ വിചാരണ കോടതിയില്‍ ഹാജരാക്കി വിയ്യൂരിലേക്ക് മടങ്ങുമ്പോഴാണ് സംഭവം.
    
</TEXT>
</DOC>