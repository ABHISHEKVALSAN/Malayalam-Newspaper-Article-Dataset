<DOC>
<DOCNO>114051900980.utf8</DOCNO>
<TEXT>


           വെള്ളക്കരവും വീട്ടുകരവും കൂടും; വിലക്കയറ്റം രൂക്ഷമാകും    

Monday 19 May 2014 9:46 pm IST

തിരുവനന്തപുരം: ബസ്‌ ചാര്‍ജ്ജ വര്‍ദ്ധനയ്ക്ക്‌ പിന്നാലെ സംസ്ഥാന സര്‍ക്കാര്‍ വെള്ളക്കരവും വീട്ടുകരവും കൂട്ടാനൊരുങ്ങുന്നു. വൈദ്യുതി നിരക്ക്‌ വര്‍ദ്ധന ആവശ്യപ്പെട്ട്‌ വൈദ്യുതി ബോര്‍ഡ്‌ റഗുലേറ്ററി കമ്മീഷനെ സമീപിച്ചു കഴിഞ്ഞു. 
ലോക്സഭാ തെരഞ്ഞെടുപ്പു കഴിഞ്ഞതോടെ ഓരോ മേഖലയിലും നിരക്ക്‌ വര്‍ദ്ധന വരുത്താനാണ്‌ സര്‍ക്കാര്‍ തീരുമാനം. തെരഞ്ഞെടുപ്പിനു മുന്‍പേയെടുത്ത തീരുമാനം നടപ്പിലാക്കി തുടങ്ങുകയാണ്‌. അതിന്റെ ഭാഗമായാണ്‌ കഴിഞ്ഞ ദിവസം ബസ്‌ ചാര്‍ജ്ജ്‌ വര്‍ദ്ധിപ്പിച്ചത്‌. മിനിമം നിരക്ക്‌ ഏഴുരൂപയാക്കുകയും ബസ്ചാര്‍ജ്ജ്‌ 12 ശതമാനത്തോളം വര്‍ദ്ധിപ്പിക്കുകയും ചെയ്തു. ഇന്ധന വില വര്‍ദ്ധനയുടെ പേരുപറഞ്ഞാണ്‌ ബസ്‌ ചാര്‍ജ്ജ്‌ കൂട്ടിയത്‌.ഇത്‌ ഇന്നലെ രാത്രിയില്‍ നിലവില്‍ വന്നു.
വൈദ്യുതി ബോര്‍ഡ്‌ നഷ്ടക്കണക്ക്‌ പെരുപ്പിച്ചു കാട്ടി വീണ്ടും വൈദ്യുതി നിരക്കില്‍ വര്‍ദ്ധന ആവശ്യപ്പെട്ട്‌ റഗുലറേറ്ററി കമ്മീഷന്‌ അപേക്ഷ നല്‍കിക്കഴിഞ്ഞു. യൂണിറ്റിന്‌ 80 പൈസ കൂട്ടണമെന്നാണ്‌ ആവശ്യം. ഈ വര്‍ഷം ബോര്‍ഡിന്‌ 2900 കോടിയുടെ റവന്യു കമ്മിയുണ്ടാകുമെന്ന്‌ പറഞ്ഞാണ്‌ ബോര്‍ഡ്‌ ഉപഭോക്താവിന്റെ മേല്‍ ഭാരം അടിച്ചേല്‍പിക്കാന്‍ പദ്ധതിയിടുന്നത്‌. ബോര്‍ഡ്‌ നല്‍കുന്ന കണക്കും അവര്‍ പ്രചരിപ്പിക്കുന്ന കമ്മിയും തമ്മില്‍ യാതൊരു ബന്ധവുമില്ലെന്ന്‌ നേരത്തെ റഗുലറേറ്ററി കമ്മീഷന്‍ കണ്ടെത്തിയിരുന്നു. പെരുപ്പിച്ചു കാട്ടിയ കണക്കും കമ്മിയുമാണ്‌ ബോര്‍ഡ്‌ കാലങ്ങളായി അവതരിപ്പിച്ചു കൊണ്ടിരിക്കുന്നത്‌. ഗാര്‍ഹിക ഉപഭോക്താവില്‍ നിന്ന്‌ 25 ശതമാനം വരെയും വ്യാവസായിക മേഖലയില്‍ നിന്ന്‌ 15 ശതമാനം വരെയും വര്‍ദ്ധനയുമാണ്‌ ബോര്‍ഡ്‌ ലക്ഷ്യം വയ്ക്കുന്നത്‌.
കുടിവെള്ളക്കരം കുത്തനെ കൂട്ടാന്‍ തെരഞ്ഞെടുപ്പിന്‌ മുന്നേ തന്നെ സര്‍ക്കാര്‍ തീരുമാനിച്ചിരുന്നു. തെരഞ്ഞെടുപ്പ്‌ പ്രഖ്യാപിച്ചതിനാല്‍ മാറ്റിവച്ചിരുന്ന വര്‍ദ്ധന വീണ്ടും നടപ്പാക്കാനൊരുങ്ങുകയാണ്‌ സര്‍ക്കാര്‍. സാമ്പത്തിക പ്രതിസന്ധിയുടെ പേരുപറഞ്ഞാണ്‌ വര്‍ദ്ധന. ഓരോ സ്ലാബിലും ഇരട്ടിയിലധികം വര്‍ദ്ധനവരുത്താനാണ്‌ നീക്കം. ഇതോടൊപ്പം വീട്ടുകരം വര്‍ദ്ധിപ്പിക്കാനുള്ള നീക്കവുമുണ്ട്‌. വികസന പദ്ധതികള്‍ക്ക്‌ പണമില്ലെന്ന പേരുപറഞ്ഞാണ്‌ ഈ തീരുമാനം. ഇതു സംബന്ധിച്ച്‌ സര്‍ക്കാര്‍ പഠനം നടത്തിവരികയാണ്‌. ജൂണ്‍ 9ന്‌ നിയമസഭാ സമ്മേളനം ആരംഭിക്കാന്‍ സര്‍ക്കാര്‍ ഗവര്‍ണറോട്‌ ശുപാര്‍ശ ചെയ്തിട്ടുണ്ട്‌. ഒരു മാസത്തിലധികം നീളുന്ന സമ്മേളനമാണ്‌ ആരംഭിക്കുന്നത്‌. സഭാസമ്മേളനത്തിനു മുന്നേ തന്നെ വര്‍ദ്ധനവുകള്‍ വരുത്തി സമ്മേളനക്കാലത്തുള്ള പ്രതിഷേധങ്ങളില്‍ അയവു വരുത്താനാണ്‌ നീക്കം.
വിവിധ മേഖലയിലുള്ള വര്‍ദ്ധനവിനു പുറമേ കേരളം രൂക്ഷമായ വിലക്കയറ്റത്തിലേക്കാണ്‌ നീങ്ങുന്നത്‌. പച്ചക്കറിവിലയാണ്‌ ഇപ്പോള്‍ ജനത്തെ വലയ്ക്കുന്നത്‌. അന്യ സംസ്ഥാന പച്ചക്കറിയുടെ വരവു കുറഞ്ഞത്‌ വിപണിയില്‍ പച്ചക്കറി വില കയറാന്‍ ഇടയാക്കിയിട്ടുണ്ട്‌. വരും മാസങ്ങളില്‍ ഇത്‌ രൂക്ഷമാകുമെന്നാണ്‌ വ്യാപാരികളുടെ വിലയിരുത്തല്‍. കര്‍ണ്ണാടകത്തില്‍ നിന്നും തമിഴ്‌നാട്ടില്‍ നിന്നുമാണ്‌ കേരളത്തിലേക്ക്‌ പച്ചക്കറികള്‍ കൂടുതലായി എത്തുന്നത്‌. ഇത്തവണ വേനലും വേനല്‍ മഴയും നാശം വിതച്ചത്‌ പച്ചക്കറികൃഷിയെ കാര്യമായി ബാധിച്ചതിനാല്‍ ഉല്‍പാദനം കുറഞ്ഞെന്നാണ്‌ പറയുന്നത്‌. വരവു കുറഞ്ഞതോടെ വില കയറുകയും ചെയ്തു. മണ്‍സൂണ്‍ കൂടി വരുന്നതോടെ ഇനിയും വില ഉയരും. രൂക്ഷമായ വിലക്കയറ്റത്തിന്റെ കാലമാണ്‌ മലയാളിയെ കാത്തിരിക്കുന്നത്‌.
ആര്‍. പ്രദീപ്‌

</TEXT>
</DOC>