<DOC>
<DOCNO>114101131803.utf8</DOCNO>
<TEXT>


           അനന്തകീര്‍ത്തി പുരസ്‌കാരം  ജ. കൃഷ്ണയ്യര്‍ക്ക്    

Saturday 11 October 2014 6:50 pm IST

        കൊച്ചി: കേരള ഹൈക്കോടതിയിലെ പ്രമുഖ അഭിഭാഷകനും സാമൂഹ്യ പ്രവര്‍ത്തകനുമായിരുന്ന അഡ്വ: ടി.വി അനന്തന്റെ സ്മരണാര്‍ത്ഥമുള്ള 2014 ലെ അനന്തകീര്‍ത്തി പുരസ്‌കാരം ജസ്റ്റിസ് വി.ആര്‍ കൃഷ്ണയ്യര്‍ക്ക് സമ്മാനിക്കും. കേരളത്തിലെ സാമൂഹ്യ സാംസ്‌കാരിക മണ്ഡലങ്ങളില്‍ നിറഞ്ഞുനില്‍ക്കുന്ന വ്യക്തിത്വത്തിന് ഉടമയെന്നത് അടിസ്ഥാനപ്പെടുത്തിയാണ് കൃഷ്ണയ്യര്‍ക്ക് പുരസ്‌കാരം.

കേരളത്തിലെ ഏറ്റവും നല്ല സാമൂഹ്യ പ്രവര്‍ത്തകനായ അഭിഭാഷകന് കഴിഞ്ഞ മൂന്ന് വര്‍ഷമായി നല്‍കിവരുന്ന പുരസ്‌കാരമാണിത്. ജസ്റ്റിസ് വി.ആര്‍ കൃഷ്ണയ്യര്‍ രാജ്യത്തെ തന്നെ പ്രമുഖനായ നിയമജ്ഞനാണ്. കേരളത്തിലെ ആദ്യത്തെ നിയമമന്ത്രിയായിരുന്നു. കൃഷ്ണയ്യര്‍ പിന്നീട് സുപ്രീംകോടതിയിലും ജഡ്ജിയായിട്ടാണ് ഔദ്യോഗിക ജീവിതത്തിന് വിരാമമിട്ടത്. കേരളത്തിലെ സാമൂഹ്യ, സാംസ്‌കാരിക മണ്ഡലങ്ങളില്‍ എണ്ണിയാല്‍ ഒടുങ്ങാത്ത സംഭാവനകള്‍ നല്‍കിയ കൃഷ്ണയ്യര്‍ 100-ാം പിറന്നാള്‍ ആഘോഷിക്കുന്ന വര്‍ഷത്തിലാണ് അനന്തകീര്‍ത്തി പുരസ്‌കാരത്തിന് അര്‍ഹനായിരിക്കുന്നത്.

1931ല്‍ എറണാകുളം ജില്ലയിലെ ചെറായിയില്‍ ജനിച്ച അഡ്വ: ടി.വി അന്തന്‍ എറണാകുളം സെന്റ് ആര്‍ബര്‍ട്ട്‌സ് കോളേജ്, ലോ കോളേജ് എന്നിവിടങ്ങളില്‍ വിദ്യാഭ്യാസം പൂര്‍ത്തിയാക്കിയതിനു ശേഷം അഡ്വ: നാരായണമേനോന്റെ ജൂനിയറായി എറണാകുളം ജില്ലാ കോടതിയില്‍ അഭിഭാഷക ജീവിതം ആരംഭിച്ചു.

ജീവിതത്തിലും പ്രവര്‍ത്തി മേഖലയിലും സുതാര്യവും സത്യസന്ധവുമായ നിലപാടുകളില്‍ ഉറച്ച് നിന്ന അഡ്വ: ടി.വി അനന്തന്‍ അഭിഭാഷകവൃത്തിയുടെ അന്തസ്സ് കാത്തു സൂക്ഷിക്കുന്നതില്‍ ബദ്ധശ്രദ്ധനായിരുന്നു. രാഷ്ട്രീയ സ്വയംസേവക സംഘത്തില്‍ പ്രവര്‍ത്തിച്ചുകൊണ്ട് സാമൂഹ്യജീവിതം ആരംഭിച്ച അനന്തന്‍ അടയന്തരാവസ്ഥയില്‍ രണ്ടു വര്‍ഷക്കാലം ജയില്‍വാസം അനുഭവിച്ചിട്ടുണ്ട്. മൂന്ന് ദശാബ്ദക്കാലം ആര്‍എസ്സ്എസ്സ് പ്രാന്തകാര്യവാഹ് ചുമതല വഹിച്ചു. പിന്നീട് പ്രാന്ത സംഘചാലക് എന്ന ചുമതലയും എറ്റെടുക്കുകയുണ്ടായി.
    
</TEXT>
</DOC>