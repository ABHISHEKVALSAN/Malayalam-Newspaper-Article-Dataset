<DOC>
<DOCNO>114031783960.utf8</DOCNO>
<TEXT>


           കോണ്‍ഗ്രസ് മുങ്ങിക്കൊണ്ടിരിക്കുന്ന കപ്പല്‍ : ജെയ്‌റ്റ്ലി    

Monday 17 March 2014 4:49 pm IST

ന്യൂദല്‍ഹി: കോണ്‍ഗ്രസ് മുങ്ങിക്കൊണ്ടിരിക്കുന്ന കപ്പലാണെന്നും പല മുതിര്‍ന്ന നേതാക്കളും അതില്‍ നിന്ന് ചാടി രക്ഷപ്പെടുകയാണെന്നും ബി.ജെ.പി നേതാവ് അരുണ്‍ ജെയ്‌റ്റ്‌ലി. മുതിര്‍ന്ന നേതാക്കളില്‍ പലരും മത്സരിക്കാന്‍ വിസമ്മതിക്കുന്നു. ചിലര്‍ ആരോഗ്യകാരണങ്ങളെ മറയാക്കി മത്സരിക്കാതിരിക്കാന്‍ ശ്രമിക്കുകയാണെന്നും അദ്ദേഹം പറഞ്ഞു. 

കോണ്‍ഗ്രസ് പാര്‍ട്ടിയുടെ പ്രതിസന്ധി ഘട്ടത്തില്‍ കോണ്‍ഗ്രസ് ഉപാദ്ധ്യക്ഷന്‍ രാഹുല്‍ ഗാന്ധി തന്റെ പാര്‍ട്ടിയുടെ സദാചാരത്തെ കുറിച്ചാണ് സംസാരിക്കുന്നത്. അഭിപ്രായ സര്‍വേകള്‍ തമാശ മാത്രമാണെന്നും കോണ്‍ഗ്രസ് 2009ലെതിനെക്കാള്‍ നില മെച്ചപ്പെടുത്തുമെന്നുമാണ് അദ്ദേഹം പറയുന്നത്. കോണ്‍ഗ്രസ് നേതാക്കളുടെ ആത്മവിശ്വാസം ഉയര്‍ത്താനാണ് ഇങ്ങനെ പറയുന്നതെങ്കില്‍ അത് മനസിലാക്കാം. അതല്ല സീറ്റു നില മെച്ചപ്പെടുത്തുമെന്ന് രാഹുല്‍ കരുതുന്നുണ്ടെങ്കില്‍ അത് യാഥാര്‍ത്ഥ്യത്തില്‍ നിന്ന് ഒരുപാട് അകലെയാണ് - ജെയ്റ്റ്‌ലി പറഞ്ഞു. 

മുന്‍കാലങ്ങളില്‍ യു.പി.എ സര്‍ക്കാരിന് പിന്തുണ പ്രഖ്യാപിച്ചിരുന്ന കക്ഷികളില്‍ പലരും ഇപ്പോള്‍ അവരില്‍ നിന്ന് അകലം പാലിക്കുകയാണ്. ഒടുവില്‍ വ്യക്തമായ അജണ്ടയോ ആവശ്യത്തിന് സഖ്യകക്ഷികളോ ഊര്‍ജ്ജിതമായ നേതൃനിരയോ ഇല്ലാതെ കോണ്‍ഗ്രസ് വോട്ടെടുപ്പിന് എത്തുമെന്നും ജെയ്റ്റ്‌ലി പറഞ്ഞു.

കഴിഞ്ഞ തവണ തമിഴ്നാട്ടിലും ആന്ധ്രയിലും കോണ്‍ഗ്രസിന് മികച്ച മുന്നേറ്റമുണ്ടാക്കാനായി. തമിഴ്നാട്ടില്‍ പത്തു ശതമാനത്തില്‍ താഴെ മാത്രം വോട്ടു കിട്ടുന്ന പാര്‍ട്ടിയായി കോണ്‍ഗ്രസ് മാറിയിരിക്കുന്നു. തെലുങ്കാന രാഷ്ട്രസമിതിയും കാലുമാറിയെന്നും ജെയ്‌റ്റ്‌ലി പറഞ്ഞു. 
 
    
</TEXT>
</DOC>