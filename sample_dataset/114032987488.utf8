<DOC>
<DOCNO>114032987488.utf8</DOCNO>
<TEXT>


           മോദിയെക്കുറിച്ച്‌ സിനിമ: തിരക്കഥ ഒരുങ്ങുന്നു    

Saturday 29 March 2014 10:20 pm IST

മുംബൈ: ബിജെപിയുടെ പ്രധാനമന്ത്രി സ്ഥാനാര്‍ത്ഥിയും ഗുജറാത്ത്‌ മുഖ്യമന്ത്രിയുമായ നരേന്ദ്ര മോദിയുടെ ജീവിതത്തെ ആസ്പദമാക്കി ഒരുക്കുന്ന സിനിമയുടെ തിരക്കഥ പുരോഗമിക്കുന്നെന്ന്‌ പ്രശസ്ത ബോളിവുഡ്‌ നടന്‍ പരേഷ്‌ റാവല്‍. ഒരു പ്രമുഖ ദിനപത്രത്തിന്‌ അനുവദിച്ച അഭിമുഖത്തിലാണ്‌ അഹമ്മദാബാദ്‌ ഈസ്റ്റിലെ ബിജെപി സ്ഥാനാര്‍ത്ഥികൂടിയായ പരേഷ്‌ ഇക്കാര്യം വെളിപ്പെടുത്തിയത്‌.
തിരക്കഥ എഴുതിക്കൊണ്ടിരിക്കുന്നു. മോദിയിലെ യഥാര്‍ത്ഥ മനുഷ്യനെക്കുറിച്ചുള്ളതായിരിക്കും സിനിമയുടെ ഇതിവൃത്തം. കഴിഞ്ഞ പത്ത്‌ പന്ത്രണ്ട്‌ വര്‍ഷങ്ങളായി ഒരു വിഭാഗം മാധ്യമങ്ങളും എതിരാളികളും അദ്ദേഹത്തെക്കുറിച്ച്‌ അപവാദം പരത്തുന്നു. അതിനാല്‍ത്തന്നെ മോദിയിലെ സത്യസന്ധനും ആത്മാര്‍ത്ഥയുള്ളവനും കഠിനാധ്വാനിയും മതേതരവാദിയുമായ മനുഷ്യനെ വരച്ചുകാട്ടാനാവും തന്റെ സിനിമയുടെ ശ്രമം, റാവല്‍ പറഞ്ഞു.
ബിജെപിയുടെയും തന്റെയും ആശയഗതികള്‍ സമാനം. അതു വോട്ട്‌ ബാങ്ക്‌ രാഷ്ട്രീയത്തില്‍ വിശ്വസിക്കുന്നില്ല. നല്ല ഇന്ത്യയ്ക്കുള്ള വീക്ഷണമാണ്‌ അതിലടങ്ങിയിട്ടുള്ളത്‌.രാജ്യത്തിനുവേണ്ടി ആത്മാര്‍ത്ഥമായി പ്രയത്നിക്കുന്ന, പ്രശ്നങ്ങള്‍ പരിഹരിക്കാന്‍ ശ്രമിക്കുന്ന നരേന്ദ്ര മോദിയെപ്പോലുള്ളവരാണ്‌ പാര്‍ട്ടിയിലേക്ക്‌ എന്നെ ആകര്‍ഷിച്ചത്‌. മോദി പ്രധാനമന്ത്രിയാകണമെന്നാണ്‌ ആഗ്രഹം. 
അയല്‍ഗ്രാമക്കാരായിരുന്നിട്ടും മോദിയെ നേരത്തെ പരിചയമുണ്ടായിരുന്നില്ല. 2006-07 കാലയളവില്‍ മോദിയെ അടുത്തറിയാന്‍ തുടങ്ങി. പക്ഷേ, 2002ല്‍ തന്നെ അദ്ദേഹം എന്റെ മനസില്‍ ഇടംനേടിയിരുന്നു. മുഖ്യമന്ത്രിയായി അധികാരമേറ്റ ആദ്യ ദിനം നര്‍മ്മദയിലെ ജലം സബര്‍മതിയിലേക്ക്‌ മോദി തുറന്നുവിട്ടു. ഞാന്‍ ഉറപ്പിച്ചു, ഈ മനുഷ്യന്‍ അതിസമര്‍ത്ഥന്‍ തന്നെ. അന്നുമുതല്‍ ഞാന്‍ മോദിയെ ഇഷ്ടപ്പെട്ടു തുടങ്ങി.
സോണിയ ഗാന്ധി ഇറ്റലിക്കാരിയാണ്‌. എന്നാല്‍ അവര്‍ കോണ്‍ഗ്രസ്‌ അധ്യക്ഷയായി. ഞാന്‍ ഇന്ത്യയിയില്‍ ജനിച്ചവന്‍. ഭാരതീയന്‍. ഇന്ത്യയൊരു ജനാധിപത്യ രാജ്യവും. ആര്‍ക്കുവേണമെങ്കിലും തെരഞ്ഞെടുപ്പില്‍ മത്സരിക്കാം. അത്രയേയുള്ളു, മുംബൈയില്‍ വസിക്കുന്ന താങ്കള്‍ എന്തിനാണ്‌ അഹമ്മദാബാദ്‌ ഈസ്റ്റില്‍ മത്സരത്തിനിറങ്ങിയെന്ന ചോദ്യത്തിന്‌ ഉത്തരമായി പരേഷ്‌ റാവല്‍ പറഞ്ഞു. സിനിമയും രാഷ്ട്രീയവും കൂട്ടിയിണക്കിക്കൊണ്ടുപോകാനാവുമെന്നും അദ്ദേഹം ആത്മവിശ്വാസം പ്രകടിപ്പിച്ചു.
    
</TEXT>
</DOC>