<DOC>
<DOCNO>114052903700.utf8</DOCNO>
<TEXT>


           യുപിയില്‍ സഹോദരിമാരെ കൂട്ടബലാത്സംഗം ചെയ്ത്‌ കെട്ടിത്തൂക്കി കൊന്നു    

Thursday 29 May 2014 11:06 pm IST

കര്‍ട്ട (ഉത്തര്‍പ്രദേശ്‌): രണ്ട്‌ സഹോദരിമാരെ കൂട്ടബലാത്സംഗം ചെയ്തശേഷം കൊലപ്പെടുത്തി മരത്തില്‍ കെട്ടിത്തൂക്കി. ഉത്തര്‍പ്രദേശിലെ ബഡൗണിലെ കര്‍ട്ട ഗ്രാമത്തിലാണ്‌ സംഭവം. കഴിഞ്ഞദിവസമാണ്‌ ഇരുവരെയും വീട്ടില്‍ നിന്ന്‌ കാണാതായത്‌. 14 ഉം 15 ഉം വയസ്‌ പ്രായമുള്ള കുട്ടികളുടെ മൃതദേഹം ബുധനാഴ്ച പുലര്‍ച്ചെ കണ്ടെത്തി. പോസ്റ്റ്മോര്‍ട്ടം റിപ്പോര്‍ട്ടിലാണ്‌ ഇരുവരെയും കൂട്ടബലാത്സംഗത്തിന്‌ ഇരയാക്കിയതായി തെളിഞ്ഞത്‌. ഗ്രാമത്തിലുള്ള അഞ്ചുപേരടങ്ങുന്ന സംഘമാണ്‌ ബലാത്സംഗം ചെയ്തശേഷം കെട്ടിത്തൂക്കി കൊലപ്പെടുത്തിയത്‌. 

കുട്ടികളെ കാണാനില്ലെന്ന വീട്ടുകാരുടെ പരാതി രജിസ്റ്റര്‍ ചെയ്യാന്‍ പോലും പൊലീസ്‌ തയ്യാറായില്ലെന്നും ബന്ധുക്കള്‍ കുറ്റപ്പെടുത്തി. രോഷാകുലരായ നാട്ടുകാര്‍ പൊലീസിന്റെ നിഷ്ക്രിയത്വത്തിനെതിരെയും ബലാത്സംഗം ചെയ്യുകയും കൊലപ്പെടുത്തുകയും ചെയ്ത അഞ്ചുപേരെ ഉടന്‍ അറസ്റ്റ്‌ ചെയ്യണമെന്നാവശ്യപ്പെട്ടും റോഡ്‌ ഉപരോധിച്ചു. നാലുപേര്‍ ഒളിവിലാണ്‌. ഒരാള്‍ അറസ്റ്റിലായിട്ടുണ്ട്‌. ഗ്രാമത്തിലുള്ള രണ്ടുപേര്‍ക്കെതിരെ ഗൂഢാലോചനാ കുറ്റത്തിന്‌ കേസെടുത്തിട്ടുണ്ട്‌. കുട്ടികളെ കാണാനില്ലെന്ന ബന്ധുക്കളുടെ പരാതി സ്വീകരിക്കാന്‍ പൊലീസ്‌ തയ്യാറായില്ലെന്നും പെണ്‍കുട്ടികളുടെ മാതാപിതാക്കള്‍ ആരോപിച്ചു.
    
</TEXT>
</DOC>