<DOC>
<DOCNO>114121250539.utf8</DOCNO>
<TEXT>


           മാണി രാജി വയ്ക്കേണ്ടതില്ലെന്ന് വി.എം സുധീരന്‍    

Friday 12 December 2014 4:26 pm IST

        തിരുവനന്തപുരം: ബാര്‍ കോഴ കേസില്‍ മന്ത്രി കെ.എം മാണിക്ക് പിന്തുണയുമായി കെ.പി.സി.സിയും കേരളാ കോണ്‍ഗ്രസും. മാണിക്കെതിരെ വിജിലന്‍സ് എഫ്‌ഐ‌ആര്‍ രജിസ്റ്റര്‍ ചെയ്തത് നടപടിക്രമങ്ങളുടെ ഭാഗമാണെന്ന് കെപിസിസി അധ്യക്ഷന്‍ വി.എം സുധീരന്‍. അതിന്റെ പേരില്‍ മാണി രാജിവയ്‌ക്കേണ്ട കാര്യമില്ലെന്നും സുധീരന്‍ പറഞ്ഞു.

മാണിയെ വേട്ടയാടി യു.ഡി.എഫിനെ ദുര്‍ബലപ്പെടുത്താമെന്ന് ആരും കരുതേണ്ട. കെഎം മാണി രാജിവയ്ക്കണമെന്ന്‌ ഇടതുപക്ഷം ആവശ്യപ്പെടുന്നത് അവരുടെ പാര്‍ട്ടിയുടെ തകര്‍ച്ച മറയ്ക്കാനാണ്. മദ്യലോബിയെ കൂട്ടുപിടിച്ചാണ് സിപിഎം ഇത്തരമൊരു ആവശ്യം ഉന്നയിക്കുന്നതെന്നും സുധീരന്‍ പറഞ്ഞു.

മാണിക്കെതിരായ നേരിടാന്‍ കേര്‍ള കോണ്‍ഗ്രസും തീരുമാനിച്ചു. മാണിയെ മുഖ്യമന്ത്രിയും ആഭ്യന്തരമന്ത്രിയും ശക്തമായി പിന്തുണയ്ക്കുന്നുണ്ട്. ഈ സാഹചര്യത്തില്‍ പാര്‍ട്ടി ഒറ്റക്കെട്ടായി ആരോപണത്തെ നേരിടും. ആരോപണത്തില്‍ പാര്‍ട്ടി കമ്മീഷന്‍ നടത്തുന്ന അന്വേഷണം പുരോഗമിക്കുകയാണ്. ആരോപണത്തിനു പിന്നില്‍ ഗൂഢാലോചനയാണെന്ന് ഉറപ്പിച്ചു പറയാന്‍ ഈ ഘട്ടത്തില്‍ കഴിയില്ലെന്നും പാര്‍ട്ടി നേതാവ് സി.എഫ് തോമസ് പറഞ്ഞു.

 
    
</TEXT>
</DOC>