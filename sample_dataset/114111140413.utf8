<DOC>
<DOCNO>114111140413.utf8</DOCNO>
<TEXT>


           ബാര്‍ കോഴ:അന്വേഷണ റിപ്പോര്‍ട്ട് സമര്‍പ്പിക്കണമെന്ന് ഹൈക്കോടതി    

Tuesday 11 November 2014 1:20 pm IST

        കൊച്ചി്: ബാര്‍ കോഴക്കേസില്‍ വിജിലന്‍സ് അന്വേഷണ പുരോഗതി റിപ്പോര്‍ട്ട് സമര്‍പ്പിക്കണമെന്ന് ഹൈക്കോടതി. അടുത്തയാഴ്ച റിപ്പോര്‍ട്ട് നല്‍കാനാണ് അഡ്വക്കേറ്റ് ജനറലിനോട് നിര്‍ദ്ദേശിച്ചിരിക്കുന്നത്.

സി.പി.ഐ നേതാവ് വി.എസ്.സുനില്‍ കുമാര്‍ എം.എല്‍.എ നല്‍കിയ ഹര്‍ജിയിലാണ് കോടതിയുടെ നിര്‍ദ്ദേശം.കോഴ ആരോപണത്തെക്കുറിച്ച് പ്രാഥമിക അന്വേഷണം നടത്താന്‍ 45 ദിവസം അനുവദിച്ചത് നിയമപരമല്ലെന്നും ഇതുസംബന്ധിച്ച സര്‍ക്കാര്‍ ഉത്തരവ് റദ്ദാക്കണമെന്നും ഹര്‍ജിയില്‍ ആവശ്യമുണ്ട്. വിജിലന്‍സിനു പുറമെ മന്ത്രി കെ.എം.മാണി, ബിജു രമേശ് എന്നിവരെയും ഹര്‍ജിയില്‍ എതിര്‍ കക്ഷികളാക്കിയിരുന്നു.

പൂട്ടിയ ബാറുകള്‍ തുറക്കാന്‍ വേണ്ടി ധനമന്ത്രിയായ കെ.എം. മാണിക്ക് ഒരു കോടി രൂപ കോഴ നല്‍കിയെന്ന് ബാര്‍ ഹോട്ടല്‍ അസോസിയേഷന്‍ വര്‍ക്കിംഗ് പ്രസിഡന്റ് ബിജു രമേശ് ആരോപണം ഉന്നയിച്ചിരുന്നു. ആരോപണത്തെക്കുറിച്ച് കേസ് രജിസ്റ്റര്‍ ചെയ്ത് അന്വേഷണം നടത്താന്‍ വിജിലന്‍സിന് നിര്‍ദേശം നല്‍കണമെന്നായിരുന്നു ഹര്‍ജിയിലെ ആവശ്യം. കേസില്‍ ഇപ്പോള്‍ പ്രാഥമിക അന്വേഷണം മാത്രമാണ് നടക്കുന്നത്.

എന്നാല്‍ പിന്നീട് ബിജു മൊഴിമാറ്റിയിരുന്നു. പണം നല്‍കിയത് തിരഞ്ഞെടുപ്പ് കാലത്തായിരുന്നുവെന്നും അന്ന് ബാറുകള്‍ പൂട്ടുമെന്ന് അറിയില്ലായിരുന്നുവെന്നുമാണ് ബിജു രമേശ് വിജിലന്‍സിന് നല്‍കിയ മൊഴി. ബിജുവിനൊപ്പം ആരോപണം ഉന്നയിച്ച മറ്റൊരു ബാറു ടമയും മൊഴിമാറ്റിയിരുന്നു.
    
</TEXT>
</DOC>