<DOC>
<DOCNO>114091825149.utf8</DOCNO>
<TEXT>


           നികുതി വര്‍ധന : നിയമസഭ അടിയന്തിരമായി വിളിക്കണം    

Thursday 18 September 2014 2:49 pm IST

        തിരുവനന്തപുരം: സാമ്പത്തിക പ്രതിസന്ധി മറികടക്കാന്‍ നികുതി വര്‍ധിച്ച സംസ്ഥാന സര്‍ക്കാര്‍ നടപടിയില്‍ നിയമസഭാ സമ്മേളനം അടിയന്തിരമായി വിളിക്കണമെന്ന് പ്രതിപക്ഷ നേതാവ് വിഎസ് അച്യുതാനന്ദന് ആവശ്യപ്പെട്ടു. നിയമസഭയുടെ അംഗീകാരമില്ലാതെ നികുതി നല്‍കാന്‍ ജനങ്ങള്‍ ബാധ്യസ്ഥരല്ലെന്നും വിഎസ് പ്രസ്താവനയില്‍ പറഞ്ഞു.

2010 കോടി രൂപയുടെ നികുതി വര്‍ധനയാണ് ജനങ്ങള്‍ക്ക് മേല്‍ അടിച്ചേല്‍പ്പിച്ചിരിക്കുന്നത്. സര്‍ക്കാര്‍ ഉത്തരവിലൂടെ ഇത്രയും ഭീമമായ നികുതി അടിച്ചേല്‍പ്പിക്കുന്നത് കേരളത്തിന്റെ ചരിത്രത്തില്‍ ആദ്യമാണെന്നും വി.എസ് പറഞ്ഞു. നിയമസഭയുടെ അംഗീകാ‍രമില്ലാതെ നികുതി വര്‍ധിപ്പിച്ചത് ഭരണാഘടനാ വിരുദ്ധമാണ്. കേരളം കടക്കെണിയിലായത് എങ്ങനെയെന്ന് മുഖ്യമന്ത്രി വിശദീകരിക്കണമെന്നും അദ്ദേഹം ആവശ്യപ്പെട്ടു.

വെള്ളക്കരം കുത്തനെ വര്‍ധിപ്പിച്ച നടപടി ഉടന്‍ പിന്‍വലിക്കണമെന്ന് വി.എസ് അച്യുതാനന്ദന്‍ കഴിഞ്ഞ ദിവസം ആവശ്യപ്പെട്ടിരുന്നു. സര്‍ക്കാരിന്റെ ജനദ്രോഹ നടപടികളില്‍ ഏറ്റവും ഒടുവിലത്തേതാണ് ജനങ്ങളുടെ കുടിവെള്ളം മുട്ടിക്കുന്നത്. നടപടി പിന്‍വലിച്ചില്ലെങ്കില്‍ ജനങ്ങളെ അണിനിരത്തി ശക്തമായ പ്രക്ഷോഭം സംഘടിപ്പിക്കുമെന്നും വിഎസ് മുന്നറിയിപ്പ് നല്‍കിയിരുന്നു.
    
</TEXT>
</DOC>