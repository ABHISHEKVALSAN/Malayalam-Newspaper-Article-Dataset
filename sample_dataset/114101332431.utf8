<DOC>
<DOCNO>114101332431.utf8</DOCNO>
<TEXT>


           നികുതി പിരിവ്  ഊര്‍ജ്ജിതമാക്കണമെന്ന് കളക്ടര്‍മാര്‍ക്ക്  മുഖ്യമന്ത്രിയുടെ നിര്‍ദേശം    

Monday 13 October 2014 10:07 pm IST

        തിരുവനന്തപുരം: സര്‍ക്കാരിന്റെ പ്രധാന വരുമാന മാര്‍ഗമായ നികുതിപിരിവ് ഊര്‍ജ്ജിതമാക്കണമെന്ന് മുഖ്യമന്ത്രി ഉമ്മന്‍ചാണ്ടി. ജില്ലാ കളക്ടര്‍മാരുടെയും വകുപ്പ് മേധാവികളുടെയും ദ്വിദിനസമ്മേളനം ഉദ്ഘാടനം ചെയ്യുകയായിരുന്നു അദ്ദേഹം.

നികുതിപിരിവ് ഊര്‍ജിതമാക്കേണ്ടതിന്റെ പൂര്‍ണ ഉത്തരവാദിത്തം കളക്ടര്‍മാര്‍ക്കാണ്. വരുമാനം യഥാസമയം ലഭ്യമാകുന്ന നടപടികളാണ് സ്വീകരിക്കേണ്ടത്. ഇതു സംബന്ധിച്ച് കോടതി കേസുകളില്‍ നിയമാനുസൃത നടപടികള്‍ വേഗത്തിലാക്കണം. ഇതിന് നേരിടുന്ന പ്രതിബന്ധങ്ങള്‍ അറിയിക്കുന്ന മുറയ്ക്ക് സര്‍ക്കാര്‍ ഇടപെട്ട് പരിഹരിക്കുമെന്നും അദ്ദേഹം പറഞ്ഞു. സര്‍ക്കാര്‍ സംവിധാനം കൂടുതല്‍ കാര്യക്ഷമമായി ജനങ്ങളിലെത്തിക്കുന്നതിനാണ് കലക്ടര്‍മാര്‍ പ്രാധാന്യം നല്‍കേണ്ടത്. ക്ഷേമപെന്‍ഷനുകള്‍ അടക്കമുള്ളവ ജനങ്ങള്‍ക്ക് ലഭ്യമാക്കുന്നതില്‍ പ്രത്യേക ശ്രദ്ധവേണം.

സര്‍ക്കാരിന് സാമ്പത്തികമായി പ്രശ്‌നങ്ങളും പ്രയാസങ്ങളും ഉണ്ടായിട്ടും ഓണത്തിന് മുഴുവന്‍ ക്ഷേമപെന്‍ഷനുകളും സമയത്തിന് മുമ്പ് അനുവദിച്ചിരുന്നു. എന്നിട്ടും വിതരണ സംവിധാനത്തില്‍ താമസം നേരിട്ടുവെന്ന അവസ്ഥയുണ്ട്. മുന്‍വര്‍ഷവും ഇതേ അവസ്ഥ ഉണ്ടായിട്ടുണ്ട്. സിഎംഡിആര്‍എഫ് ഫണ്ടും കാരുണ്യ ബനവലന്റ് ഫണ്ടും ഉള്‍പ്പെടെ എല്ലാം യഥാസമയം അര്‍ഹിക്കുന്നവര്‍ക്ക് എത്തിക്കുന്നതിനുള്ള ശ്രമമുണ്ടാകണം.

ആരെങ്കിലും ബോധപൂര്‍വ്വം തടസം നില്‍ക്കുകയാണെങ്കില്‍ അത് ശ്രദ്ധിക്കണമെന്നും നടപടികള്‍ സ്വീകരിക്കണമെന്നും മുഖ്യമന്ത്രി നിര്‍ദ്ദേശിച്ചു. സംസ്ഥാനത്ത് സര്‍ക്കാരിന്റെ മദ്യനയം വിജയകരമായി നടപ്പാക്കുന്നതില്‍ കലക്ടര്‍മാര്‍ക്കാണ് മുഖ്യപങ്ക് വഹിക്കാന്‍ കഴിയുന്നത്. ഇതു നടപ്പാക്കുന്നത് വെല്ലുവിളിയായി ഏറ്റെടുക്കാന്‍ ജില്ലാ കലക്ടര്‍മാര്‍ക്ക് കഴിയണം. സര്‍ക്കാരിന് തീരുമാനങ്ങള്‍ എടുക്കാന്‍ മാത്രമേ കഴിയൂ. പ്രാവര്‍ത്തികമാക്കേണ്ടത് ജില്ലാ ഭരണകൂടമാണ്. ജില്ലകളിലെ പ്രവര്‍ത്തനങ്ങള്‍ ഏകോപിപ്പിക്കുകയും ജനപിന്തുണയോടെ ഏറ്റെടുത്തു വിജയിപ്പിക്കേണ്ടതും കളക്ടര്‍മാരുടെ ചുമതലയാണെന്നും മുഖ്യമന്ത്രി കൂട്ടിച്ചേര്‍ത്തു.
    
</TEXT>
</DOC>