<DOC>
<DOCNO>114071414625.utf8</DOCNO>
<TEXT>


           കെഎംഎംഎല്‍ അടച്ചുപൂട്ടല്‍ ഭീഷണിയില്‍    

Monday 14 July 2014 10:23 pm IST

        കരുനാഗപ്പള്ളി: കേരളത്തിലെ പ്രധാന വ്യവസായശാലകളിലൊന്നായ ചവറ കെഎംഎംഎല്‍ അടച്ചുപൂട്ടല്‍ ഭീഷണിയില്‍. കമ്പനിയുടെ പരിസ്ഥിതിക്കെതിരായ പ്രവര്‍ത്തനങ്ങള്‍ ചൂണ്ടിക്കാണിച്ച് പരിസ്ഥിതി പ്രവര്‍ത്തകനായ ജോയ് കൈതാരം സമര്‍പ്പിച്ച ഹര്‍ജിയില്‍ ആഗസ്ത് എട്ടിന് ഹരിതട്രൈബ്യൂണലിന്റെ വിധി വരും.
ഹരിത ട്രൈബ്യൂണലിന്റെ വിധി എതിരായാല്‍ പ്രത്യക്ഷമായും പരോക്ഷമായും കമ്പനിയില്‍ പണിയെടുക്കുന്ന ഏഴായിരത്തോളം ജീവനക്കാരെ പ്രതികൂലമായി ബാധിക്കും. തന്നെയുമല്ല കമ്പനി സ്ഥിതിചെയ്യുന്ന പരിസരത്തുള്ള പ്രദേശങ്ങളുടെ വികസനത്തെയും കമ്പനി അവിടെ നടത്തുന്ന ക്ഷേമപ്രവര്‍ത്തനങ്ങളെയും ഇല്ലാതാക്കാനും ഇത് കാരണമാകും.
കെഎംഎംഎല്‍ എന്ന പൊതുമേഖലാ സ്ഥാപനത്തിന്റെ പ്രവര്‍ത്തനം തടയുവാന്‍ ഒളിഞ്ഞും തെളിഞ്ഞും പ്രവര്‍ത്തിക്കുന്ന വന്‍കിട കോര്‍പ്പറേറ്റുകള്‍ക്ക് ഒത്താശ ചെയ്യുവാനാണ് നീക്കമെന്ന് ജീവനക്കാരും നാട്ടുകാരും ആരോപിക്കുന്നു. ഇത്തരം കേസുകള്‍ നടത്തുന്നതിനുവേണ്ടി വരുന്ന ഭീമമായ തുക ജോയി കൈതാരത്തിനെപ്പോലുള്ളവര്‍ക്ക് എവിടെനിന്നും ലഭിക്കുന്നുവെന്ന് അന്വേഷിക്കണമെന്നും ആവശ്യമുയരുന്നു. ജോയി കൈതാരം ഈ ദേശക്കാരനല്ലെന്നുള്ളതും ശ്രദ്ധേയമാണ്. 
ഭാരതത്തിനാവശ്യമായ രണ്ട്‌ലക്ഷം ടണ്‍ ടൈറ്റാനിയം പിഗ്‌മെന്റില്‍ വെറും മുപ്പതിനായിരം ടണ്‍ മാത്രമാണ് കമ്പനി ഉല്‍പാദിപ്പിക്കുന്നത്. ബാക്കിയുള്ളവ മറ്റ് രാജ്യങ്ങളില്‍ നിന്നും ഇറക്കുമതി ചെയ്യുകയാണ്. കെഎംഎംഎല്ലിന്റെ പ്രവര്‍ത്തനം നിര്‍ത്തിയാല്‍ സ്ഥാപിതതാല്‍പര്യക്കാര്‍ക്ക് അവര്‍ പറയുന്ന തുകയ്ക്ക് ഇറക്കുമതി നടത്താം. അതിനുള്ള പരിശ്രമങ്ങളാണ് ഇപ്പോള്‍ നടക്കുന്നത്.
കമ്പനിയുടെ നിലനില്‍പിനും ഭാവിയില്‍ വികസനം ലക്ഷ്യമാക്കി പ്രവര്‍ത്തിക്കുന്നതിനും കെഎംഎംഎല്‍ ഗ്രീന്‍ ട്രൈബ്യൂണല്‍, അറ്റോമിക് എനര്‍ജി റെഗുലേറ്ററി ബോര്‍ഡ്, സംസ്ഥാന മലിനീകരണനിയന്ത്രണ ബോര്‍ഡ്, കേന്ദ്രപരിസ്ഥിതി മന്ത്രാലയം എന്നിവയെ മലിനീകരണത്തെ ചെറുക്കുന്നതിനാവശ്യമായ കര്‍മ്മപരിപാടികള്‍ അറിയിച്ചിട്ടുണ്ട്. തന്നെയുമല്ല കമ്പനിയുടെ പ്രവര്‍ത്തനം മൂലം മലിനീകരണം ഗുരുതരമായി അനുഭവപ്പെടുന്ന പ്രദേശങ്ങള്‍ ഏറ്റെടുക്കുന്നതിനുവേണ്ടി ഒരു കമ്മിറ്റി രൂപീകരിക്കുന്നതിനുള്ള നടപടികള്‍ ആരംഭിച്ചതായും കെഎംഎംഎല്‍ അധികൃതര്‍ പറയുന്നു.
കെഎംഎംഎല്‍ പുറത്തുനിന്നും നേരിടുന്ന ഇത്തരം പ്രശ്‌നങ്ങള്‍ക്കു പുറമെ ഇതിലും ഗുരുതരമായ പ്രശ്‌നങ്ങള്‍ കമ്പനിക്ക് അകത്തും നടക്കുന്നതായി ജീവനക്കാരും പരിസരവാസികളും പറയുന്നു. കെഎംഎംഎല്ലിലെ ഏറ്റവും വലിയ മാലിന്യമായി കണക്കാക്കപ്പെടുന്ന അയണ്‍ ഓക്‌സൈഡിന് ഇപ്പോള്‍ ആവശ്യക്കാര്‍ ഏറെയുണ്ട്. പലരും ഇതിനായി കെഎംഎംഎല്ലിനെ സമീപിച്ചെങ്കിലും വില്‍പ്പന സംബന്ധിച്ച് വ്യക്തമായ തീരുമാനമെടുക്കാന്‍ അധികൃതര്‍ക്ക് സാധിച്ചിട്ടില്ല. മലിനീകരണം സംഭവിച്ചുവെന്നു പറയുന്ന 150 ഏക്കറോളം വരുന്ന ഭൂമി സര്‍ക്കാര്‍ ഏറ്റെടുക്കുമെന്ന് കാണിച്ച് ഉത്തരവിറക്കിയിട്ടുണ്ടെങ്കിലും തുടര്‍നടപടികള്‍ എങ്ങുമെത്തിയിട്ടില്ലെന്നും അതിനെക്കുറിച്ച് സ്ഥലവാസികളെ അറിയിച്ചിട്ടില്ലെന്നും പരാതിയുണ്ട്. ഇതെല്ലാം മലിനീകരണം സംബന്ധിച്ച പ്രശ്‌നങ്ങള്‍ക്ക് അടിയന്തിരനടപടികള്‍ സ്വീകരിക്കേണ്ടവയാണ്.
കെഎംഎംഎല്ലിന്റെ സ്ഥലം ഉപയോഗിക്കുന്നതില്‍ സുതാര്യമായല്ല കാര്യങ്ങള്‍ നടക്കുന്നത്. കോവില്‍തോട്ടം, പൊന്മന, പന്മന, നീണ്ടകര എന്നിവിടങ്ങളിലൊക്കെ ഏക്കറുകണക്കിന് സ്ഥലം മൈനിംഗ് സൈറ്റുകളായുണ്ട്. ഇവിടെ സ്ഥലം ഏറ്റെടുത്തപ്പോള്‍ ഒരു വിഭാഗത്തിന് അതിന്റെ പ്രയോജനം ലഭിച്ചില്ലെന്നും പരാതിയുണ്ട്. ഇത് ഒരു വിഭാഗത്തിനെ കമ്പനിക്ക് എതിരാക്കുകയും ചെയ്തു.
ജീവനക്കാരുടെ തൊഴില്‍സുരക്ഷയ്ക്കും സമീപവാസികളുടെ ജീവിതനിലവാരം മെച്ചപ്പെടുത്തുന്നതിനും കെഎംഎംഎല്‍ എന്ന സ്ഥാപനത്തിന്റെ നിലനില്‍പ് അത്യാവശ്യമാണ്. രാജ്യത്തിന്റെ പുരോഗതിയിലേക്കുള്ള പ്രയാണത്തിന് മുതല്‍ക്കൂട്ടാകുന്നതും പ്രതിരോധഗവേഷണമേഖലയ്ക്ക് ആവശ്യമായ വസ്തുക്കള്‍ നല്‍കുകയും ചെയ്യുന്ന ഈ സ്ഥാപനം നല്ല നിലയില്‍ നടത്താന്‍ സര്‍ക്കാരും കമ്പനി മാനേജ്‌മെന്റും തൊഴിലാളികളും യൂണിയനുകളും തദ്ദേശവാസികളും ഒത്തുചേര്‍ന്ന് ആത്മാര്‍ത്ഥമായി പ്രവര്‍ത്തിക്കേണ്ടിയിരിക്കുന്നു. അല്ലെങ്കില്‍ ചവറയിലെ പ്രിമൊപൈപ്പ് ഫാക്ടറി, കുണ്ടറ അലിന്റ്, പുനലൂര്‍ പേപ്പര്‍മില്‍ തുടങ്ങിയ സ്ഥാപനങ്ങളുടെ പട്ടികയിലേക്ക് കെഎംഎംഎല്ലും എത്തിപ്പെടുമെന്ന ആശങ്ക വര്‍ധിക്കുകയാണ്.
വി. രവികുമാര്‍

</TEXT>
</DOC>