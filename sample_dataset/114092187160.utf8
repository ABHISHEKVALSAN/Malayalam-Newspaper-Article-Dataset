<DOC>
<DOCNO>114092187160.utf8</DOCNO>
<TEXT>


           സൂര്യതാപത്തെയും വെല്ലുന്നൂ പ്രചാരണ ചൂട്‌    

Sunday 21 September 2014 10:07 am IST

        തിരുവനന്തപുരം: സംസ്ഥാനത്ത്‌ ഏപ്രില്‍ രണ്ടുവരെ സൂര്യതാപത്തിനു കുറവുണ്ടാകില്ലെന്നു കാലാവസ്ഥാ നിരീക്ഷണ കേന്ദ്രം ഉറപ്പിക്കുമ്പോള്‍ തെരഞ്ഞെടുപ്പിനും അതേ ചൂടു നിലനിര്‍ത്താന്‍ സ്ഥാനാര്‍ഥികളും പാര്‍ട്ടി പ്രവര്‍ത്തകരും നേതാക്കളും അരയുംതലയും മുറുക്കി രംഗത്ത്‌. വരും ദിവസങ്ങളില്‍ കേരളത്തിലേക്ക്‌ ദേശീയ നേതാക്കള്‍ കൂടി പ്രചാരണത്തിന്റെ ചുക്കാന്‍ പിടിക്കാനെത്തുമ്പോള്‍ ചൂട്‌ ഇനിയും വര്‍ധിക്കും. ഏപ്രില്‍ പത്തിനാണ്‌ സംസ്ഥാനം പോളിംഗ്‌ ബൂത്തിലേക്കു നീങ്ങുന്നത്‌. പരസ്യ പ്രാരണം അവസാനിപ്പിക്കാന്‍ ഇനി പതിനൊന്നു ദിവസം മാത്രം ബാക്കി നില്‍ക്കെ സ്വതന്ത്ര സ്ഥാനാര്‍ഥികളടക്കം 269 പേരാണ്‌ അങ്കത്തട്ടിലുള്ളത്‌. ഇവരുടെ പ്രചാരണങ്ങള്‍ക്കു ഫേസ്ബുക്കടക്കമുള്ള തന്ത്രങ്ങളാണ്‌ ഇറക്കിയിട്ടുള്ളത്‌. ഒളിഞ്ഞും തെളിഞ്ഞും വോട്ടു തേടിയുള്ള ചൂടന്‍ യാത്രയില്‍ പലയിടങ്ങളിലും തമ്മില്‍ത്തല്ലും ഫ്ലക്സ്‌ കീറലും വെല്ലുവിളിക്കലും മുറപോലെ നടക്കുന്നുണ്ട്‌. പ്രധാന പാര്‍ട്ടികളിലെ സ്ഥാനാര്‍ഥികള്‍ ആദ്യവട്ട പര്യടനങ്ങള്‍ പൂര്‍ത്തിയാക്കി ബൂത്തുതല സന്ദര്‍ശനങ്ങളിലേക്കു കടന്നിട്ടുണ്ട്‌. പാര്‍ട്ടി നേതാക്കള്‍ വാര്‍ഡുതലത്തിലുള്ള കണ്‍വെന്‍ഷനുകള്‍ ആരംഭിച്ചു കഴിഞ്ഞു.
സംസ്ഥാനത്ത്‌ ഓരോ ദിവസവും കഴിയുന്തോറും ചൂടിന്റെ കാഠിന്യം കൂടി വരികയാണ്‌. പലയിടങ്ങളിലും സുരക്ഷിതമല്ലാതെ തൊഴിലെടുക്കുന്നവര്‍ക്ക്‌ സൂര്യാഘാതം ഏല്‍ക്കുന്നുണ്ട്‌. കേരളത്തില്‍ കൂടുതല്‍ ചൂടനുഭവപ്പെടുന്ന രണ്ടു സ്ഥലങ്ങളാണ്‌ പാലക്കാടും പുനലൂരും. ഇവിടങ്ങളില്‍ സാധാരണയേക്കാള്‍ ചൂട്‌ 2 ഡിഗ്രി കൂടുതലാണ്‌. ഇതേ അവസ്ഥയാണ്‌ ഇവിടുത്തെ തെരഞ്ഞെടുപ്പു ചിത്രവും. സിപിഎമ്മിന്റെ ഘടകക്ഷിയായി 36 വര്‍ഷം ഉണ്ടായിരുന്ന ആര്‍എസ്പി കോണ്‍ഗ്രസിലേക്കു പോയപ്പോള്‍ കൊല്ലത്തിന്റെ സിപിഎം സ്ഥാനാര്‍ഥിയായ ബേബിയെ തോല്‍പ്പിക്കാന്‍ കോണ്‍ഗ്രസ്‌ നിയോഗിച്ചത്‌ എന്‍കെ പ്രേമചന്ദ്രനെ. നാണംകെടുത്തി പുറത്താക്കിയവരെ തോല്‍വികൊണ്ട്‌ പകരം ചോദിക്കാനുള്ള അവസരം എങ്ങനെ ഉപയോഗിക്കാന്‍ കഴിയുമെന്നതിന്റെ എല്ലാ വശങ്ങളും പ്രേമചന്ദ്രന്‍ ഈ തെരഞ്ഞെടുപ്പില്‍ ഉപയോഗിക്കും. അതേ സമയം സീറ്റു നല്‍കിയില്ല എന്നപേരില്‍ തന്റെ തട്ടകത്തില്‍ എതിരാളിയായ പ്രേമചന്ദ്രനെ തോല്‍പ്പിക്കുകയെന്ന ലക്ഷ്യം മാത്രം മുന്‍ നിര്‍ത്തിയാണ്‌ എംഎ ബേബി കളം ചൂടാക്കുന്നത്‌. ബിജെപിയുടെ മുതിര്‍ന്ന നേതാവ്‌ പി.എം വേലായുധനും സജീവമായി രംഗത്തുണ്ട്‌. ആര്‍എംപിയുടെ കെ.ഭാസ്ക്കരനും മത്സരിക്കുന്നു. കൊല്ലത്ത്‌ ത്രികോണ മത്സരം തിളയ്ക്കുകയാണ്‌. ഇനിയുള്ള പതിനൊന്നു ദിവസങ്ങളില്‍ കൊല്ലത്തു നടക്കുന്നത്‌ ഏറ്റവും വലിയ പ്രചാരണ ചൂടുതന്നെയാകും. ആരും ആരുടെയും മുന്നില്‍ അടിയറവു പറയാന്‍ അവസാന നിമിഷം വരെയും തയ്യാറല്ല. കഴിഞ്ഞ പാര്‍ലമെന്റ്‌ തെരഞ്ഞെടുപ്പില്‍ കോണ്‍ഗ്രസിലെ എന്‍.പീതാംബരക്കുറുപ്പിന്റെ വിജയം വീണ്ടും ഉറപ്പിക്കാനിറങ്ങുന്ന പ്രേമചന്ദ്രന്‍ മണ്ഡലങ്ങളില്‍ സൂര്യതാപത്തെ വകവെയ്ക്കാതെ ഓടിനടക്കുകയാണ്‌. പുനലൂരിന്റെ ശരാശരി ചൂട്‌ 37 ഡിഗ്രിയാണ്‌. എന്നാല്‍ ഇപ്പോള്‍ അത്‌ 39-40 ഡിഗ്രി ഉയര്‍ന്നു കഴിഞ്ഞു. ഇതേ സ്ഥിതി തന്നെയാണ്‌ തെരഞ്ഞെടുപ്പ്‌ പ്രചാരണത്തിന്റെയും. 
പാലക്കാട്‌ ജില്ലയിലെ ശരാശരി ചൂട്‌ 38 ഡിഗ്രിയാണ്‌. എന്നാല്‍ ഇപ്പോള്‍ അത്‌ 2 ഡിഗ്രി വരെ കൂടിയിട്ടുണ്ട്‌. ഇവിടുത്തെ തെരഞ്ഞെടുപ്പു പ്രചാരണം ഇതിനേക്കാള്‍ ചൂടിലേക്ക്‌ എത്തിയിരിക്കുകയാണ്‌. മൂന്നു പാര്‍ട്ടികളും ഇവിടെ നിര്‍ത്തിയിരിക്കുന്ന സ്ഥാനാര്‍ഥികളും അത്രമേല്‍ പ്രാധാന്യമുള്ളവരാണ്‌. എസ്ജെഡിയുടെ എല്ലാമെല്ലാമായ എംപി വീരേന്ദ്രകുമാറാണ്‌ യുഡിഎഫിലെ സ്ഥാനാര്‍ഥി. സിറ്റിംഗ്‌ എംപിയായ എം.ബി.രാജേഷ്‌ എല്‍ഡിഎഫ്‌ സ്ഥാനാര്‍ഥി. ഇവരെ തളയ്ക്കാന്‍ ബജെപി കണ്ടെത്തിയത്‌ പാര്‍ട്ടിയിലെ തന്നെ പെണ്‍പുലിയായ ശോഭാ സുരേന്ദ്രനെയാണ്‌. സ്ഥാനാര്‍ഥികളുടെ മെച്ചം കൊണ്ടു തന്നെ ഇവിടുത്തെ മത്സരത്തിന്‌ ചൂടു കൂടും. പ്രചാരണ പ്രവര്‍ത്തനങ്ങള്‍ക്കു നേതൃത്വം നല്‍കുന്ന പാര്‍ട്ടി പ്രവര്‍ത്തകര്‍ അന്തരീക്ഷ ഊഷ്മാവിനെ വകവെയ്ക്കാതെയാണ്‌ രാത്രിയും പകലും ഇറങ്ങുന്നത്‌. 
മറ്റു മണ്ഡലങ്ങളില്‍ ചൂടിന്റെ അളവു കുറവാണെങ്കിലും മറ്റു മാസങ്ങളെ അപേക്ഷിച്ച്‌ കൂടുതലാണ്‌. സ്ഥാനാര്‍ഥികള്‍ വെയില്‍ കൊണ്ട്‌ തളരുന്നുണ്ട്‌. പ്രായം കൂടുതലുള്ള സ്ഥാനാര്‍ഥികള്‍ പൂര്‍ണ സമയവും വാഹനങ്ങളില്‍ തന്നെയാണ്‌ സഞ്ചരിക്കുന്നത്‌. എന്നാല്‍ നോട്ടീസും, വോട്ടേഴ്സ്‌ ലിസ്റ്റും കൊടുക്കാന്‍ വീടുകള്‍ തോറും കയറിയിറങ്ങുന്ന പ്രവര്‍ത്തകര്‍ അക്ഷരാര്‍ഥത്തില്‍ ക്ഷീണിക്കുന്നുണ്ട്‌. ഏപ്രില്‍ രണ്ടുവരെ അന്തരീക്ഷത്തിലെ ചൂട്‌ ഇതേ അളവില്‍ തുടരുമെന്ന്‌ കാലാവസ്ഥാ നിരീക്ഷണ കേന്ദ്രം ഡയറക്ടര്‍ പറയുന്നു. എന്നാല്‍ ഏപ്രില്‍ രണ്ടിനു ശേഷം കേരളത്തില്‍ വേനല്‍ മഴ ശക്തമാകും. തെക്കന്‍ കേരളത്തിലായിരിക്കും വേനല്‍ മഴ കൂടുതല്‍ ലഭിക്കുകയെന്നും അദ്ദേഹം പറഞ്ഞു. 
എ.എസ്‌. ദേവ്‌

</TEXT>
</DOC>