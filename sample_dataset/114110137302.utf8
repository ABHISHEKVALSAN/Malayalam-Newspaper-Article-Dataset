<DOC>
<DOCNO>114110137302.utf8</DOCNO>
<TEXT>


           വിദ്യാഭ്യാസ വകുപ്പിന്റെ കാര്യത്തില്‍ സര്‍ക്കാര്‍ നിസ്സഹായര്‍: എന്‍എസ്എസ്    

Saturday 1 November 2014 1:28 am IST

        ചങ്ങനാശ്ശേരി: വിദ്യാഭ്യാസവകുപ്പിന്റെ കാര്യത്തില്‍ സര്‍ക്കാര്‍ നിസ്സഹായരാണെന്ന് എന്‍എസ്എസ് ജനറല്‍ സെക്രട്ടറി ജി. സുകുമാരന്‍ നായര്‍. എന്‍എസ്എസിന്റെ നൂറാമത് ജന്മദിനത്തോട് അനുബന്ധിച്ച് മന്നംസമാധിയില്‍ പതാകദിനാചരണത്തിന് ശേഷം മാധ്യമപ്രവര്‍ത്തകരോട് സംസാരിക്കുകയായിരുന്നു അദ്ദേഹം.

വിദ്യാഭ്യാസ വകുപ്പുമായി ബന്ധപ്പെട്ട് മിക്കകാര്യങ്ങളിലും കോടതിയില്‍ നിന്നും നീതി തേടേണ്ട സ്ഥിതിവിശേഷമാണ് . വിദ്യാഭ്യാസ വകുപ്പില്‍ നിന്നും പ്രതിദിനം പുറത്തിറങ്ങിക്കൊണ്ടിരിക്കുന്ന ഉത്തരവുകളും, സര്‍ക്കാരിന്റെ വികലമായ വിദ്യാഭ്യാസനയവും  എയ്ഡഡ് മേഖലയെ തകര്‍ക്കുന്നതാണ്. വിദ്യാഭ്യാസ നിലവാരത്തില്‍ മുന്‍പന്തിയില്‍ നിന്നിരുന്ന കേരളം സ്വാശ്രയ മേഖലയുടെ കടന്നു കയറ്റത്തോടെ വിദ്യാഭ്യാസ ഗുണനിലവാരത്തില്‍ പിന്നിലായി.

സര്‍ക്കാരിന്റെ സഹായം ലഭിച്ചാല്‍ എയ്ഡഡ് മേഖലയില്‍ മെഡിക്കല്‍ കോളേജ് ആരംഭിക്കാന്‍ താല്‍പര്യമുണ്ടെന്ന്  എന്‍എസ്എസ് അറിയിച്ചിട്ടുണ്ട്. സ്വാശ്രയമേഖലയില്‍ മെഡിക്കല്‍ കോളേജ് തുടങ്ങുന്നതില്‍ താല്‍പര്യമില്ല. സ്വാശ്രയമേഖലയില്‍ ആരംഭിച്ച ലോകോളേജിന്റെ നടത്തിപ്പിലുണ്ടാകുന്ന സാമ്പത്തിക ബാധ്യത എന്‍എസ്എസ് ഏറ്റെടുക്കുകയാണ്. ഇവിടെ പഠിക്കുന്ന വിദ്യാര്‍ത്ഥികളില്‍ നിന്നും അധികഫീസ് ഈടാക്കുന്നില്ല. എന്‍എസ്എസ് സ്വാശ്രയ മേഖലയ്ക്ക് എതിരല്ല.

മദ്യനയത്തില്‍ പ്രായോഗികതയ്ക്കായിരുന്നു പ്രധാന്യം നല്‍കേണ്ടിയിരുന്നത്. ആദര്‍ശം കൊണ്ട് മാത്രം പരിഹരിക്കാന്‍ കഴിയുന്ന പ്രശ്‌നമല്ല ഇത്. ഇതിന്റെ പരിണിതഫലം ജനങ്ങളാണ് അനുഭവിക്കേണ്ടിവരുന്നതെന്നും, ഇതിന്റെ പൂര്‍ണ്ണ ഉത്തരവാദിത്വം സര്‍ക്കാരിനാണെന്നും എന്‍എസ്എസ് ജനറല്‍ സെക്രട്ടറി പറഞ്ഞു.
    
</TEXT>
</DOC>