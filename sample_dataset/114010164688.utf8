<DOC>
<DOCNO>114010164688.utf8</DOCNO>
<TEXT>


            ഗോതുരുത്ത് ഉത്സവ് ഇന്ന് കാര്‍ണിവല്‍    

Wednesday 1 January 2014 12:41 am IST

        പറവൂര്‍:  പുതുവത്സര വേളയില്‍ നാടിനു പുതുവത്സര സമ്മാനമായി ഗോതുരുത്ത്  മുസിരീസ്  ഗ്രാമത്തില്‍ ഇന്ന് വൈകിട്ട് 3 മണിക്ക് കാര്‍ണിവല്‍ നടക്കും. കൊച്ചി  കാര്‍ണിവലിനു സമാനമായി എറണാകുളം ജില്ലയിലെ കാര്‍ണിവലായി അറിയപ്പെടുന്ന  ഗോതുരുത്ത് കാര്‍ണിവലില്‍ വിഷയാവതരണത്തോടെയുള്ള ഫ്‌ളോട്ടുകള്‍,  ഫാന്‍സിഡ്രസ് വേഷധാരികള്‍, വിവിധ കലാരൂപങ്ങള്‍ എന്നിവ വാദ്യമേളങ്ങളുടെ  അകമ്പടിയോടെ വര്‍ണശബളമായ ഘോഷയാത്രയില്‍ പങ്കുചേരും. മുന്‍ വര്‍ഷത്തേക്കാള്‍  കൂടുതല്‍ വിദേശികളും, അന്യ സംസ്ഥാന കലാകാരന്മാരും എത്തുമെനന്നുള്ള  പ്രതീക്ഷയിലാണ് സംഘാടകര്‍, രാവിലെ 9 മണിയോടെ പുതുവത്സര പരിപാടികള്‍ക്ക്  തുടക്കമാകും. ഗ്രാമത്തിലേയും സമീപ പ്രദേശങ്ങളിലേയും വിവിധ കലാസംഘങ്ങളുടെ  മികച്ച പ്രകടനത്തോടെയാണ് ലൈവ് സ്റ്റേജ്‌ഷോ തുടങ്ങുന്നത്. ഗ്രാമത്തിന്റെ  തനത് രുചിക്കുട്ടുകള്‍ മനസ്സിലാക്കുന്നതിനും രുചിച്ചറിയുന്നതിനും  ഗ്രാമവാസികള്‍ ഒരുക്കുന്ന 20 ഓളം സ്റ്റാളുകളും നാടന്‍ ഭക്ഷ്യമേളയില്‍  ഒരുക്കുന്നുണ്ട്. തൃപ്പൂണിത്തുറ ആര്‍എല്‍വി കോളേജിന്റേയും ചിത്രകലാ രംഗത്തെ  പ്രഗല്‍ഭരുടേയും മികച്ച സൃഷ്ടികള്‍ ചിത്രം ഗാലറിയില്‍  പ്രദര്‍ശിപ്പിക്കുന്നു. ഗോതുരുത്തില്‍ നടപ്പിലാക്കിയ സമൃദ്ധി  പ്രോജക്ടിന്റെ ഭാഗമായി ഉല്‍പ്പാദിപ്പിച്ച ഫലങ്ങളുടെ പ്രദര്‍ശനവും  വില്‍പ്പനയും കാര്‍ഷീക മേളയില്‍ ഒരുക്കിയിട്ടുണ്ട്. രാസവളങ്ങളും  മരുന്നുകളും ഉപയോഗിക്കാതെ ജൈവ വളങ്ങളുപയോഗിച്ചുള്ള ഫലങ്ങളാണ്  പ്രദര്‍ശിപ്പിക്കുന്നത്. ഗ്രാമത്തിന്റേയും സമീപ പ്രദേശത്തിന്റെയും  ദൃശ്യഭംഗി ആസ്വദിക്കുവാന്‍ 30 മിനിറ്റ് നീളുന്ന പെരിയാര്‍ ബോട്ടിംഗ്  ടൂറിസ്റ്റുകളെ ഏറെ ആകര്‍ഷിക്കും. ഉത്സവ നഗരി സന്ദര്‍ശിക്കുന്നവര്‍ക്ക്  വിനോദത്തിനായി കുതിര സവാരിക്ക് പകരം ഒട്ടക സവാരി  ഏര്‍പ്പെടുത്തിയിട്ടുണ്ട്.  ജില്ലാ ഫോട്ടോഗ്രാഫേഴ്‌സ് അസ്സോസിയേഷന്റെ  ആഭിമുഖ്യത്തില്‍ തെരഞ്ഞെടുത്ത ഫോട്ടോകളുടെ പ്രദര്‍ശനവും ഒരുക്കിയിട്ടുണ്ട്.  അപൂര്‍വ്വയിനം ഓര്‍ക്കിഡ്, ആന്തൂറിയം, അഡീനിയം, ജെര്‍ബിറ തുടങ്ങിയ  വിവിധയിനം ചെടികളുടെ പ്രദര്‍ശനവും വില്‍പ്പനയും ഫ്‌ളവര്‍ഷോയില്‍  ഉള്‍പ്പെടുത്തിയിരിക്കുന്നു. ഫ്‌ളവര്‍അറേജ്‌മെന്റ് മത്സരവും  ഈ വര്‍ഷം  മേളയെ ആകര്‍ഷകമാക്കുന്നു. വൈകിട്ട് 5ന് നടക്കുന്ന സാംസ്‌കാരിക സമ്മേളനം  കേന്ദ്രമന്ത്രി കെ.വി.തോസ് ഉദ്ഘാടനം ചെയ്യും.

സ്വന്തംലേഖകന്‍

 
    
</TEXT>
</DOC>