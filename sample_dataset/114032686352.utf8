<DOC>
<DOCNO>114032686352.utf8</DOCNO>
<TEXT>


           അഴഗിരി തെരഞ്ഞെടുപ്പില്‍ മത്സരിക്കുന്നതിന് വിസമ്മതിച്ചു    

Wednesday 26 March 2014 2:23 pm IST

ചെന്നൈ: ഡിഎംകെ(ദ്രാവിഡ മുന്നേറ്റ കഴകം)യില്‍ നിന്ന് പുറത്താക്കിയതിന് പിന്നാലെ വരുന്ന തെരഞ്ഞെടുപ്പില്‍ മത്സരിക്കുന്നതിന് മുന്‍ കേന്ദ്ര മന്ത്രി എം.കെ.അഴഗിരി വിസമ്മതിച്ചു.

സ്റ്റാലിന്‍ ഡിഎംകെ പ്രസിഡന്റ് ആകുന്നതോ ആകാതിരിക്കുന്നതിനേയോ താന്‍ കാര്യമാക്കുന്നില്ലെന്നും അഴഗിരി വ്യക്തമാക്കി. പാര്‍ട്ടി വിരുദ്ധമായി ഒന്നും ചെയ്തിട്ടില്ലെന്ന് ആവര്‍ത്തിച്ച അഴഗിരി, പാര്‍ട്ടിക്കുള്ളില്‍ തെറ്റു ചെയ്തവര്‍ക്കെതിരെയാണ് നടപടി സ്വീകരിക്കേണ്ടതെന്ന് സഹോദരന്‍ സ്റ്റാലിനെ ഉദ്ദേശിച്ച് പറഞ്ഞു.

വൈകോയെ താന്‍ വീട്ടിലേക്ക് ക്ഷണിച്ചിട്ടില്ലെന്നും തന്റെ വീട്ടിലേക്ക് ആരെങ്കിലും സന്ദര്‍ശകരായി വന്നാല്‍ എന്താണ് ചെയ്യുകയെന്നും അദ്ദേഹം ചോദിച്ചു. പുതിയ പാര്‍ട്ടി രൂപീകരിക്കുന്നതിനെ കുറിച്ച് ചിന്തിച്ചിട്ടില്ലെന്നും തന്നെ എപിന്തുണയ്ക്കുന്നവരുമായി കലൂടിയാലോചിച്ച ശേഷം അതിനെ കുറിച്ചെല്ലാം തീരുമാനിക്കുമെന്നും അഴഗിരി മാധ്യമപ്രവര്‍ത്തകരുടെ ഒരു ചോദ്യത്തിന് മറുപടിയായി പറഞ്ഞു.

പാര്‍ട്ടിയില്‍ നിന്ന് പുറത്തായതിനെ കുറിച്ച് പ്രതികരിക്കുന്നില്ലെന്നും തനിക്ക് വേണ്ടത് ഭക്ഷണവും സമാധാനത്തോടെയുള്ള ഉറക്കവുമാണെന്നും അഴഗിരി പറഞ്ഞു.  മധുരയില്‍ ഡി.എം.കെയുടെ ശക്തനായ നേതാവായി അറിയപ്പെടുന്ന അഴഗിരി, മത്സരത്തില്‍ നിന്ന് പിന്‍മാറിയത് ഡിഎംകെയ്ക്ക് ആശ്വാസമേകിയിട്ടുണ്ട്.
    
</TEXT>
</DOC>