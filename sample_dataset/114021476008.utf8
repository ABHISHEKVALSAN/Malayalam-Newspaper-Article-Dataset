<DOC>
<DOCNO>114021476008.utf8</DOCNO>
<TEXT>


           അനിവാര്യമായ പതനം    

Friday 14 February 2014 10:22 pm IST

        ന്യൂദല്‍ഹി: കോണ്‍ഗ്രസിന്റെ കഴിവുകേടും ദുരവസ്ഥയും സമര്‍ത്ഥമായി മുതലെടുത്ത്‌ തട്ടിക്കൂട്ടിയ ആംആദ്മി പാര്‍ട്ടി സര്‍ക്കാരെന്ന ദുരന്ത നാടകത്തിന്റെ അനിവാര്യമായ പതനം. ഒന്നരമാസം കൊണ്ട്‌ ഭരണം മതിയാക്കി രാജിവെച്ച അരവിന്ദ്‌ കേജ്‌രിവാളും കൂട്ടരും ഭരണഘടനാ സംവിധാനങ്ങളെയാകെ അപമാനിച്ചും അവമതിച്ചുമാണ്‌ പടിയിറങ്ങുന്നത്‌. 
സാധാരണക്കാരന്റെ വികാരങ്ങളെ അതിസമര്‍ത്ഥമായി ചൂഷണം ചെയ്തു കെട്ടിപ്പൊക്കിയ ആംആദ്മി പാര്‍ട്ടിക്ക്‌ ഭരണചക്രം തിരിക്കുന്നതില്‍ പലപ്പോഴും കാലിടറി. അധികാരത്തിലെത്തിയതു മുതല്‍ വ്യവസ്ഥാപിത മാര്‍ഗങ്ങളോട്‌ കലഹിച്ച്‌ വാര്‍ത്തയില്‍ ഇടം പിടിക്കുകയെന്നതു മാത്രമായിരുന്നു സര്‍ക്കാരിന്റെ ലക്ഷ്യം. നൂറുകണക്കിന്‌ വാഗ്ദാനങ്ങള്‍ പ്രഖ്യാപിച്ച്‌ അധികാരത്തിലെത്തിയ സര്‍ക്കാരിന്‌ യാതൊന്നും നടപ്പാക്കാനാവാതെയാണ്‌ രാജിവച്ചൊഴിയേണ്ടി വന്നത്‌. എന്നാല്‍ ഭരണതീരുമാനങ്ങള്‍ പരാജയപ്പെടുമ്പോഴെല്ലാം മറ്റു പാര്‍ട്ടികളെ കുറ്റപ്പെടുത്തി നേട്ടമുണ്ടാക്കാന്‍ ആംആദ്മി പാര്‍ട്ടിയും കേജ്‌രിവാളും ശ്രമിച്ചുകൊണ്ടേയിരുന്നു.
ജനലോക്പാല്‍ ബില്ലവതരിപ്പിച്ച്‌ പരാജയപ്പെട്ടത്‌ ഒരര്‍ത്ഥത്തില്‍ മുഖ്യമന്ത്രി സ്ഥാനം രാജിവെച്ചു തടിതപ്പാന്‍ കേജ്‌രിയും കൂട്ടരും കാരണമായി മാറ്റി. 
സുഖസൗകര്യങ്ങള്‍ സ്വീകരിക്കില്ലെന്ന്‌ പറഞ്ഞ കേജ്‌രിവാള്‍ പത്തു മുറികളുള്ള ഇരട്ട ബംഗ്ലാവിനായി നല്‍കിയ അപേക്ഷ പുറത്തുവന്നതും വിവരാവകാശ പ്രവര്‍ത്തകനായി വളര്‍ന്ന കേജ്‌രിവാള്‍ വിവരാവകാശ പ്രകാരം വിവരങ്ങള്‍ നല്‍കാന്‍ തയ്യാറാകാത്തതുമെല്ലാം ജനങ്ങളില്‍ അവമതിപ്പുണ്ടാക്കിയതാണ്‌. വംശീയവിദ്വേഷങ്ങള്‍ വളര്‍ത്താനുള്ള ശ്രമങ്ങളും കാശ്മീര്‍ ഇന്ത്യയുടേതല്ലെന്ന സമീപനവുമെല്ലാം ആംആദ്മി പാര്‍ട്ടിക്കും പ്രതിസന്ധിയുണ്ടാക്കി. നിരവധി മന്ത്രിമാര്‍ ചുരുങ്ങിയ നാളുകള്‍ക്കകം പല വിവാദങ്ങളിലും പെട്ടു. 
ആംആദ്മി പാര്‍ട്ടി കോണ്‍ഗ്രസിന്റെ കൂട്ടുപിടിച്ച്‌ ദല്‍ഹിയില്‍ സര്‍ക്കാര്‍ രൂപീകരിക്കുന്നതിനായി തയ്യാറായതു മുതല്‍ പറയുന്നതൊന്ന്‌ പ്രവര്‍ത്തിക്കുന്നത്‌ മറ്റൊന്ന്‌ എന്ന ഇരട്ടത്താപ്പാണ്‌ പാര്‍ട്ടിയുടെ മുഖമുദ്രയെന്ന്‌ വ്യക്തമായിരുന്നു. തെരഞ്ഞെടുക്കപ്പെട്ട്‌ അധികാരത്തിലെത്തിയ ഒരു മുഖ്യമന്ത്രി തന്നെ താന്‍ അരാജകവാദിയാണെന്ന്‌ പ്രഖ്യാപിച്ചതും യാഥാര്‍ത്ഥ്യബോധമില്ലാത്ത പ്രഖ്യാപനങ്ങളും പ്രവര്‍ത്തികളുമായി മുന്നോട്ടു പോയും സര്‍ക്കാരിന്റെ പതനത്തിനു കാരണമായി. 
ജനലോക്പാല്‍ ബില്ലിന്‌ സഭയില്‍ പിന്തുണ നല്‍കുമെന്ന്‌ ബിജെപി വ്യക്തമാക്കിയിരുന്നു. എന്നാല്‍, ദല്‍ഹി നിയമസഭ പാസാക്കുന്ന സാമ്പത്തികചിലവ്‌ വരുന്ന ബില്ലുകള്‍ക്ക്‌ കേന്ദ്രമന്ത്രിസഭയുടെ അനുമതി വേണമെന്ന ചട്ടം അനുസരിക്കണമെന്ന ആവശ്യം ബിജെപി മുന്നോട്ടു വെച്ചു. ഇതിനു തയ്യാറാകാതെ നിയമവിരുദ്ധമായി മുന്നോട്ടുപോയതും ജനലോക്പാല്‍ ബില്ലിനു വേണ്ടി തങ്ങള്‍ ബലിയാടായെന്ന പ്രതീതി ജനിപ്പിക്കാന്‍ ശ്രമിച്ചതും ആംആദ്മി പാര്‍ട്ടിയുടെ നാടകങ്ങളെ ജനങ്ങള്‍ക്ക്‌ കൂടുതല്‍ തിരിച്ചറിയാന്‍ സഹായിച്ചിരിക്കുകയാണ്‌.
    
</TEXT>
</DOC>