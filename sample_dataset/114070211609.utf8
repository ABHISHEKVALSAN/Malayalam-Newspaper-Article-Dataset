<DOC>
<DOCNO>114070211609.utf8</DOCNO>
<TEXT>


           ലോക്‌സഭയില്‍ കോണ്‍ഗ്രസിന് പ്രതിപക്ഷനേതൃസ്ഥാനം ലഭിക്കില്ല    

Wednesday 2 July 2014 1:31 am IST

ന്യൂദല്‍ഹി: ലോക്‌സഭയില്‍ കോണ്‍ഗ്രസിന് പ്രതിപക്ഷ നേതൃസ്ഥാനം ലഭിക്കില്ലെന്ന് ഉറപ്പായി. ലോക്‌സഭാ നടപടിക്രമങ്ങളുടെ റൂള്‍ബുക്കില്‍ പറയുന്നതനുസരിച്ച് മാത്രമേ തീരുമാനമുണ്ടാകൂ എന്നാണ് സ്പീക്കര്‍ സുമിത്ര മഹാജന്റെ നിലപാട്. ആകെ സീറ്റുകളുടെ പത്തുശതമാനമെങ്കിലും അംഗങ്ങളുള്ള പാര്‍ട്ടിക്കാണ് ഔദ്യോഗിക പ്രതിപക്ഷനേതൃപദവി ലഭിക്കുക എന്നാണ് നിയമം.
ലോക്‌സഭയിലെ ആകെ അംഗസംഖ്യയായ 543 ല്‍ 54 സീറ്റുകളെങ്കിലും നേടിയാല്‍ മാത്രമേ പ്രതിപക്ഷ നേതാവ് എന്ന ഭരണഘടനാ പദവി നല്‍കേണ്ടതുള്ളൂ എന്ന് പാര്‍ലമെന്റ് നടപടിക്രമങ്ങളില്‍ പറയുന്നുണ്ട്. ഇക്കാര്യത്തില്‍ മറ്റു വിട്ടുവീഴ്ചകളുടെയോ സൗജന്യങ്ങളുടെയോ ആവശ്യമില്ലെന്നാണ് ബിജെപിയുടെ ഔദ്യോഗിക നിലപാട്. മുതിര്‍ന്ന പാര്‍ലമെന്റേറിയന്‍ കൂടിയായ സുമിത്ര മഹാജന്‍ ഇക്കാര്യത്തില്‍ റൂള്‍ബുക്ക് അനുസരിക്കുമെന്ന് പാര്‍ലമെന്റ് വൃത്തങ്ങള്‍ സൂചന നല്‍കി. സ്പീക്കറാണ് ഇത്തവണ പ്രതിപക്ഷ നേതാവിന്റെ കാര്യത്തില്‍ തീരുമാനിക്കേണ്ടതെന്നാണ് കേന്ദ്രസര്‍ക്കാര്‍ നിലപാടെന്ന് കേന്ദ്രനിയമമന്ത്രി രവിശങ്കര്‍ പ്രസാദ് പറഞ്ഞു. ജവഹര്‍ലാല്‍ നെഹ്‌റു, ഇന്ദിരാഗാന്ധി, രാജീവ്ഗാന്ധി എന്നിവരുടെ ഭരണകാലത്ത് ഔദ്യോഗിക പ്രതിപക്ഷനേതാവ് ഇല്ലായിരുന്നെന്ന് പാര്‍ലമെന്ററി കാര്യമന്ത്രി വെങ്കയ്യ നായിഡു ഓര്‍മ്മിപ്പിച്ചു. 
ലോക്‌സഭയില്‍ ഔദ്യോഗിക പ്രതിപക്ഷ നേതാവില്ലാതാകുന്നതോടെ 1979 മുതല്‍ 1989 വരെ പത്തുവര്‍ഷക്കാലം പ്രതിപക്ഷ നേതാവില്ലാതിരുന്ന ഏഴും എട്ടും ലോക്‌സഭകള്‍ക്ക് സമമാകും പതിനാറാം ലോക്‌സഭയുമെന്നുറപ്പായി. പ്രതിപക്ഷ നേതാവിന് അനുവദിച്ചിട്ടുള്ള ലോക്പാല്‍, സിവിസി, മുഖ്യവിവരാവകാശ കമ്മീഷണര്‍ നിയമന സമിതി അംഗത്വങ്ങള്‍ നല്‍കണമോഎന്നതും ഭാവിയില്‍ വിഷയമാകും. ലോക്‌സഭാ പ്രതിപക്ഷ നേതാവിന് പകരം രാജ്യസഭയിലെ പ്രതിപക്ഷ നേതാവിനെ ഇത്തരം സമിതികളിലേക്ക് ഉള്‍പ്പെടുത്താനുള്ള സാധ്യതകള്‍ ആരായുന്നുണ്ട്. കോണ്‍ഗ്രസ് നേതാവ് ഗുലാംനബി ആസാദാണ് രാജ്യസഭയിലെ കോണ്‍ഗ്രസിന്റെ പ്രതിപക്ഷനേതാവ്. പ്രതിപക്ഷ നേതൃസ്ഥാനം വേണമെന്നാവശ്യപ്പെട്ട് കോണ്‍ഗ്രസ് അധ്യക്ഷ സോണിയ ഗാന്ധി സ്പീക്കര്‍ക്ക് കത്തയച്ചിരുന്നു.
സ്വന്തം ലേഖകന്‍

</TEXT>
</DOC>