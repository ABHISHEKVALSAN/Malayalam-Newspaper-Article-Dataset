<DOC>
<DOCNO>114070612626.utf8</DOCNO>
<TEXT>


           തമിഴ്‌നാട്ടില്‍ ഹിന്ദു മുന്നണി നേതാവ് ദാരുണമായി കൊല്ലപ്പെട്ടു    

Sunday 6 July 2014 2:18 pm IST

തിരുനെല്‍വേലി: തമിഴ്‌നാട്ടില്‍ ഹിന്ദു മുന്നണി നേതാവ് ജീവരാജ് (38) ദാരുണമായി കൊല്ലപ്പെട്ടു. ഇന്നലെ രാത്രി ഏതാനും അജ്ഞാതര്‍ നടത്തിയ ആക്രമണത്തിലാണ് ജീവരാജ് കൊല്ലപ്പെട്ടത്.  തമിഴ് നാട്ടിലെ തിരുനെല്‍വേലിയിലെ ശങ്കരന്‍ കോവിലിലാണ് സംഭവം . 

കഴിഞ്ഞ ദിവസം രാത്രി ഏതാനും സുഹൃത്തുക്കളുമായി വീടിനു മുന്നില്‍ സൌഹൃദ സംഭാഷണത്തില്‍ ഏര്‍പ്പെട്ടിരുന്ന ജീവരാജിനെ, അജ്ഞാതര്‍ മുളക് പൊടി വിതറിയ ശേഷം ക്രൂരമായി വെട്ടി പരിക്കേല്‍പ്പിക്കുകയായിരുന്നു. തലയ്ക്കും ചുമലിനും ഗുരുതരമായി പരിക്കേറ്റ ജീവരാജ് സംഭവ സ്ഥലത്ത് വച്ച് തന്നെ മരണമടഞ്ഞു. വിവരമറിഞ്ഞ് ഹിന്ദു മുന്നണി പ്രവര്‍ത്തകര്‍ ജീവരാജിന്റെ വീടിനു മുന്നില്‍ തടിച്ചുകൂടി . 

പോലീസ് സൂപ്രണ്ട് കെ എസ് നരേന്ദ്രന്‍ നായര്‍ സംഭവ സ്ഥലം സന്ദര്‍ശിക്കുകയും കുറ്റവാളികളെ കണ്ടെത്താന്‍ പ്രത്യേക സംഘത്തെ നിയോഗിക്കുകയും ചെയ്തിട്ടുണ്ട് . തമിഴ്‌നാട്ടില്‍ ഹിന്ദു നേതാക്കള്‍ക്കെതിരെയുള്ള ആക്രമങ്ങള്‍ തുടര്‍ക്കഥയാവുകയാണ് കഴിഞ്ഞ മാസമാണ് ഹിന്ദു മുന്നണി തിരുവാലൂര്‍ ജില്ല നേതാവ് സുരേഷിനെ ഏതാനും ആക്രമികള്‍ ദാരുണമായി വെട്ടി കൊലപ്പെടുത്തിയത്. ഹിന്ദു മുന്നണി സെക്രട്ടറി വെള്ളയിയപ്പന്‍, ബി ജെ പി നേതാവ് ഓഡിറ്റര്‍ രമേശ്‌ തുടങ്ങിയവരും കഴിഞ്ഞ വര്‍ഷങ്ങളിലായി കൊല്ലപ്പെട്ടിരുന്നു . 

ഹിന്ദു സംഘടനാ നേതാക്കള്‍ക്കെതിരെയുള്ള ആക്രമണങ്ങള്‍ വര്‍ദ്ധിച്ചു വരുന്നതിനാല്‍ കൂടുതല്‍ അന്വേഷണങ്ങള്‍ക്കായി പ്രത്യേക അന്വേഷണ വിഭാഗത്തെ ഏര്‍പ്പാടാക്കിയിട്ടുണ്ടെന്ന് പോലീസ് പറഞ്ഞു. 
    
</TEXT>
</DOC>