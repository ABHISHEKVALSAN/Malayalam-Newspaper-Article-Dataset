<DOC>
<DOCNO>114080320215.utf8</DOCNO>
<TEXT>


           മാധ്യമങ്ങള്‍ പരാജിത ആശയങ്ങള്‍ പ്രചരിപ്പിക്കുന്നു: ഒ. രാജഗോപാല്‍    

Sunday 3 August 2014 8:31 pm IST

        കോട്ടയം: എല്ലാവര്‍ക്കും നീതി, ആരോടുമില്ല പ്രീണനമെന്ന എന്ന ബിജെപിയുടെ ആശയത്തെ കേരളത്തിലെ മാധ്യമങ്ങള്‍ എതിര്‍ക്കുന്നുവെന്നു ബിജെപി നേതാവും മുന്‍ കേന്ദ്രമന്ത്രിയുമായ ഒ. രാജഗോപാല്‍. രാഷ്ട്രീയമായി പരാജയപ്പെട്ട പ്രസ്ഥാനങ്ങളുടെ ആശയങ്ങള്‍ പ്രചരിപ്പിക്കാനാണ് മാധ്യമങ്ങള്‍ ശ്രമിക്കുന്നത്. ബിജെപിയുടെ പ്രവര്‍ത്തനത്തില്‍ എവിടെയെങ്കിലും വീഴ്ചയുണ്ടായാല്‍ ഊതിപ്പെരുപ്പിക്കാന്‍ ഇക്കൂട്ടര്‍ ശ്രമിക്കുന്നതായും അദ്ദേഹം കൂട്ടിച്ചേര്‍ത്തു. കോട്ടയം ബസേലിയസ് കോളേജില്‍ അക്ഷരനാദം ദിനപത്രത്തിന്റെ ഉദ്ഘാടനം നിര്‍വഹിക്കുകയായിരുന്നു അദ്ദേഹം. 
സ്ത്രീകള്‍ക്കുനേരെയുള്ള പീഡനങ്ങള്‍ക്കു വാര്‍ത്താപ്രാധാന്യം ഉണ്ടെങ്കിലും ഇത്തരം വാര്‍ത്തകള്‍ക്കു മാധ്യമങ്ങള്‍ അമിത പ്രാധാന്യം നല്‍കുന്നു. ധാര്‍മികമൂല്യങ്ങളുടെ കുറവുകൊണ്ടാണ് ഇത് സംഭവിക്കുന്നത്. രാഷ്ട്രീയരംഗത്തും ധര്‍മച്യുതി ഉണ്ടായി. ധര്‍മം പ്രചരിപ്പിക്കുന്നതിനെ ചിലര്‍ വര്‍ഗീയതയായിട്ടാണ് കാണുന്നത്. പിന്നെ സമൂഹത്തില്‍ ധാര്‍മിക മൂല്യങ്ങള്‍ എങ്ങനെ വളരുമെന്നും അദ്ദേഹം ചോദിച്ചു.
മന്ത്രി തിരുവഞ്ചൂര്‍ രാധാകൃഷ്ണന്‍ ചടങ്ങില്‍ അധ്യക്ഷത വഹിച്ചു. മാധ്യമങ്ങള്‍ ഇന്നു വാര്‍ത്തകളല്ല, അഭിപ്രായങ്ങളാണ് പുറത്തുവിടുന്നതെന്നു അദ്ദേഹം പറഞ്ഞു. പത്രത്തിന്റെ ആദ്യപ്രതി ഒ. രാജഗോപാലില്‍നിന്നു മന്ത്രി തിരുവഞ്ചൂര്‍ ഏറ്റുവാങ്ങി.
ജോസ് കെ. മാണി എംപി, ഡി. ബാബുപോള്‍, തിരുവിതാംകൂര്‍ ദേവസ്വം ബോര്‍ഡ് പ്രസിഡന്റ് എം.പി. ഗോവിന്ദന്‍ നായര്‍, ജോസഫ് എം. പുതുശേരി, നഗരസഭാ അധ്യക്ഷന്‍ എം.പി. സന്തോഷ് കുമാര്‍, അക്ഷരനാദം ചീഫ് എഡിറ്റര്‍ സന്തോഷ് എം. കുമാര്‍ തുടങ്ങിയവര്‍ പ്രസംഗിച്ചു.
    
</TEXT>
</DOC>