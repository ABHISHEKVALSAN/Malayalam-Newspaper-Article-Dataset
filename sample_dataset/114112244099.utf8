<DOC>
<DOCNO>114112244099.utf8</DOCNO>
<TEXT>


           'ലിറ്റില്‍ ലതാ മങ്കേഷ്‌കറു'ടെ ഗാനം ദല്‍ഹിയിലും ഹിറ്റ്    

Saturday 22 November 2014 8:54 pm IST

        ചേര്‍ത്തല: ലതാ മങ്കേഷ്‌ക്കറുടെ 'സത്യം ശിവം സുന്ദരം' ഗാനം ആറാം ക്ലാസ് വിദ്യാര്‍ത്ഥിനി പാടിയത് സോഷ്യല്‍മീഡിയയിലൂടെ ഹിറ്റായി. കുട്ടിയെ തേടി ദല്‍ഹിയില്‍ നിന്നും ചാനല്‍ സംഘമെത്തി.

സംഗീതലോകത്തെ ഒട്ടേറെ പ്രമുഖരുടെ പ്രശംസ പിടിച്ചുപറ്റിയ കൊച്ചുഗായിക ഇന്ന് ദല്‍ഹിയില്‍ നടക്കുന്ന പ്രത്യേക പരിപാടിയില്‍ ഗാനാലാപനം നടത്തും.

ചേര്‍ത്തല പള്ളിപ്പുറം കളത്തുംവാതുക്കല്‍ ജയകുമാര്‍-പ്രീത ദമ്പതികളുടെ മകള്‍ ചേര്‍ത്തല ഗവ. ഗേള്‍സ് സ്‌കൂളിലെ ജയലക്ഷ്മിയാണ് ലിറ്റില്‍ ലതാ മങ്കേഷ്‌ക്കറെന്ന പേരില്‍ ചാനലുകളില്‍ നിറയുന്നത്.

ചെറുപ്പം മുതല്‍ സംഗീതം പഠിക്കുന്ന ജയലക്ഷ്മി വീട്ടിലിരുന്ന് പാടിയ 'സത്യം ശിവം' എന്നു തുടങ്ങുന്ന ഹിന്ദി ഗാനമാണ് അമ്മ പ്രീത മൊബൈലില്‍ പകര്‍ത്തിയത്. വിമുക്ത ഭടനായ അച്ഛന്‍ ഇത് സോഷ്യല്‍മീഡിയയില്‍ അപ് ലോഡ് ചെയ്തു. ഉത്തരേന്ത്യയിലെ ജയകുമാറിന്റെ സുഹൃത്തുക്കള്‍ ഇത് കാണുകയും കുട്ടിയെ അഭിനന്ദിക്കുകയും ചെയ്തിരുന്നു. തുടര്‍ന്നാണ് സീ ടിവി ചാനല്‍ ഇത് വാര്‍ത്തയാക്കിയത്.

സരസ്വതി ദേവിയുടെ കടാക്ഷമാണ് കുട്ടിക്കെന്നാണ് ചാനല്‍ വിശേഷിപ്പിച്ചത്. ലതാ മങ്കേഷ്‌ക്കറുടെ ആലാപനത്തോട് ഏറെ അടുത്തുനില്‍ക്കുന്ന സ്വരമാണ് കുട്ടിയുടേത്. തുടര്‍ന്നാണ് ചാനല്‍ അധികൃതര്‍ കുട്ടിയുടെ വീട്ടുകാരുമായി ഇന്നലെ ബന്ധപ്പെടുകയും കുടുംബസമേതം ദല്‍ഹിക്ക് ക്ഷണിച്ചതും. ഇന്നലെ രാത്രി തന്നെ ജയലക്ഷ്മി മാതാപിതാക്കള്‍ക്കും സഹോദരന്‍ അനന്ദകൃഷ്ണനും സംഗീത അദ്ധ്യാപകന്‍ മനോജ് കുമാറിനുമൊപ്പം ദല്‍ഹിക്ക് തിരിച്ചു. അവിടെ നിന്നുമെത്തിയ ചാനല്‍ ഉദ്യോഗസ്ഥരാണ് ഇവരെ ദല്‍ഹിക്ക് കൊണ്ടുപോയത്.

സ്‌കൂള്‍ കലോത്സവങ്ങളില്‍ സംഗീതമല്‍സരങ്ങളില്‍ പങ്കെടുക്കുന്ന ജയലക്ഷ്മി പാടിയ രണ്ട് ആല്‍ബങ്ങളുമുണ്ട്. ഗാനമേളകളിലും പാടാറുണ്ട്. 'സത്യം ശിവം സുന്ദരം' എന്നു തുടങ്ങുന്ന ഹിന്ദി ഗാനം വീട്ടിലിരുന്ന പാടുന്നതിന്റെ മൂന്നുമിനിട്ട് ദൈര്‍ഘ്യമുള്ള ഭാഗമാണ് സോഷ്യല്‍മീഡിയയിലൂടെ പ്രചരിക്കുന്നത്.
    
</TEXT>
</DOC>