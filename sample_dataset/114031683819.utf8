<DOC>
<DOCNO>114031683819.utf8</DOCNO>
<TEXT>


           കോണ്‍ഗ്രസ്‌ ജയിക്കില്ലെന്ന്‌ ചിദംബരവും    

Sunday 16 March 2014 10:10 pm IST

ചെന്നൈ: ലോക്സഭാ തെരഞ്ഞെടുപ്പില്‍ കോണ്‍ഗ്രസിന്റെ പരാജയം ധനമന്ത്രി പി. ചിദംബരവും സമ്മതിച്ചു. കോണ്‍ഗ്രസ്‌ തോറ്റുകൊണ്ടിരിക്കുന്ന പാര്‍ട്ടിയാണെന്ന്‌ ചിദംബരം അഭിപ്രായപ്പെട്ടു. "ഇതൊരു ദുഷ്കരമായ ദൗത്യമാണെന്ന്‌ എനിക്കറിയാം. ഈ തെരഞ്ഞെടുപ്പില്‍ കോണ്‍ഗ്രസ്‌ തോറ്റുകൊണ്ടിരിക്കുന്ന പാര്‍ട്ടിയാണ്‌.
തോറ്റുകൊണ്ടിരിക്കുന്ന പാര്‍ട്ടി ജയിക്കുമെന്ന്‌ ആരും കരുതില്ലല്ലോ," ചെന്നൈയില്‍ തെരഞ്ഞെടുപ്പ്‌ പ്രചാരണത്തിന്‌ തുടക്കംകുറിച്ച്‌ സംസാരിക്കുകയായിരുന്നു ചിദംബരം.
കോണ്‍ഗ്രസിന്റെ കൈപ്പത്തി ദുര്‍ബലമായിരിക്കാം. എന്നാല്‍ അത്‌ ശക്തിപ്പെടുത്താനാവില്ലെന്ന്‌ കരുതരുതെന്ന്‌ പറഞ്ഞ ചിദംബരം ഒരു ബഹുകോണ മത്സരമുണ്ടായാല്‍ കോണ്‍ഗ്രസിന്‌ ജയിക്കാനാവുമെന്നും പ്രതീക്ഷ പ്രകടിപ്പിച്ചു. മുഖ്യമന്ത്രി ജയലളിതയുടെ പാര്‍ട്ടിയായ എഐഡിഎംകെക്കെതിരെ രൂക്ഷവിമര്‍ശനം നടത്തിയ ചിദംബരം തമിഴ്‌നാട്ടില്‍ ബിജെപിയുടെ ബി ടീമാണ്‌ എഐഎഡിഎംകെയെന്നും പറഞ്ഞു.
ന്യൂനപക്ഷങ്ങള്‍, ദളിതുകള്‍, പിന്നോക്കവിഭാഗക്കാര്‍ എന്നിവരുടെ വോട്ട്‌ കിട്ടേണ്ടതിനാലാണ്‌ ബിജെപിയുമായി സഖ്യമുണ്ടാക്കാതെ എഐഎഡിഎംകെ ബി ടീമായി നില്‍ക്കുന്നതെന്നും നരേന്ദ്രമോദിയുടെ നല്ല സുഹൃത്താണ്‌ ജയലളിതയെന്നും ചിദംബരം അഭിപ്രായപ്പെട്ടു. എഐഎഡിഎംകെ ബിജെപിയുമായി സഖ്യമുണ്ടാക്കില്ലെന്ന്‌ ആര്‍ക്കും പറയാനാവില്ലെന്നും ചരിത്രം സൂചിപ്പിക്കുന്നത്‌ അതാണെന്നും ചിദംബരം കൂട്ടിച്ചേര്‍ത്തു.
അയോധ്യയില്‍ നടന്ന കര്‍സേവക്ക്‌ എഐഎഡിഎംകെ ആളും അര്‍ത്ഥവും നല്‍കി സഹായിച്ചിരുന്നുവെന്നും ജയലളിതയുടെ സത്യപ്രതിജ്ഞാചടങ്ങില്‍ മോദി പങ്കെടുത്തിരുന്നുവെന്നും ചിദംബരം പറഞ്ഞു.
പരാജയഭീതികൊണ്ട്‌ മന്‍മോഹന്‍ സര്‍ക്കാരില്‍ മന്ത്രിമാരായ പല കോണ്‍ഗ്രസ്‌ നേതാക്കളും മത്സരിക്കാന്‍ വിമുഖത കാട്ടുകയാണെന്ന റിപ്പോര്‍ട്ടുകള്‍ക്കിടെയാണ്‌ കോണ്‍ഗ്രസ്‌ തെരഞ്ഞെടുപ്പില്‍ ജയിക്കാന്‍ പോകുന്നില്ലെന്ന്‌ ചിദംബരം സമ്മതിച്ചിരിക്കുന്നത്‌. തെരഞ്ഞെടുപ്പില്‍ യുപിഎ ജയിക്കില്ലെന്ന്‌ കഴിഞ്ഞ ദിവസം പി.സി. ചാക്കോ അഭിപ്രായപ്പെട്ടത്‌ വന്‍വിവാദമുയര്‍ത്തിയിരുന്നു. 
    
</TEXT>
</DOC>