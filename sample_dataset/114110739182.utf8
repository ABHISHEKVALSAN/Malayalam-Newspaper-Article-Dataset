<DOC>
<DOCNO>114110739182.utf8</DOCNO>
<TEXT>


           ജോലി നഷ്ടമാകുമോയെന്ന ആശങ്കയിലായിരുന്ന ബാര്‍ ജീവനക്കാരന് ലോട്ടറി    

Friday 7 November 2014 8:20 pm IST

        കോലഞ്ചേരി: ബാര്‍ പൂട്ടിയതോടെ ജോലി നഷ്ടമാകുമോയെന്ന ആശങ്കയിലായിരുന്ന  ബാര്‍ ജീവനക്കാരന് ലോട്ടറി.  തിരുമാറാടി അരീക്കാട്ട്കാവില്‍ സജി ജോസിനെയാണ് ഭാഗ്യദേവത കടാക്ഷിച്ചത്. കോലഞ്ചേരി റോസ് റസിഡന്റ്‌സ് ബാറിലെ തൊഴിലാളിയാണ് സജി.

വ്യാഴാഴ്ച നറുക്കെടുത്ത കാരുണ്യ പ്ലസ് ലോട്ടറിയുടെ പി.എം. 672166 എന്ന ടിക്കറ്റിലാണ് സജിക്ക് ഒന്നാം സമ്മാനം ലഭിച്ചത്. കോലഞ്ചേരി കൃഷ്ണ ഏജന്‍സിയില്‍ നിന്ന് വില്‍പ്പന നടത്തുന്ന വര്‍ഗീസിന്റെ പക്കല്‍  നിന്നാണ് സജി ലോട്ടറിയെടുത്തത്.

അഞ്ച് വര്‍ഷമായി ബാര്‍ തൊഴിലാളിയായ സജി ബാര്‍ അടച്ച് പൂട്ടിയാല്‍ തൊഴില്‍ നഷ്ടപ്പെടുമെന്നുള്ള ആശങ്കയിലായിരുന്നു. ഏഴ് സെന്റ് സ്ഥലത്തെ കൊച്ചുവീട്ടിലാണ് ഭാര്യ ഷൈനിയും യുകെജി വിദ്യാര്‍ഥിയായ സാന്‍ജോ, അങ്കണവാടി വിദ്യാര്‍ഥിയായ ജോയല്‍ എന്നിവരടങ്ങിയ കുടുംബം കഴിയുന്നത്.

രണ്ട് ലക്ഷം രൂപ ലോണെടുത്താണ് വീട് പണിതിരിക്കുന്നത്. 35കാരനായ സജിക്ക് സ്വന്തമായി സ്ഥലം വാങ്ങി വീട് പണിയണമെന്നുള്ളതാണ് ഏക ആഗ്രഹം.
    
</TEXT>
</DOC>