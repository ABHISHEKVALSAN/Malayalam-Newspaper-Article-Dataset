<DOC>
<DOCNO>114012069655.utf8</DOCNO>
<TEXT>


           ധര്‍ണ നടത്താനെത്തിയ ദല്‍ഹി മുഖ്യമന്ത്രിയെ പോലീസ് തടഞ്ഞു    

Monday 20 January 2014 11:46 am IST

ന്യൂദല്‍ഹി: കേന്ദ്ര ആഭ്യന്തര മന്ത്രിയുടെ ഓഫീസിന് മുന്നില്‍ ധര്‍ണ്ണ നടത്താനെത്തിയ ദല്‍ഹി മുഖ്യമന്ത്രി അരവിന്ദ് കെജ്‌രിവാളിനെയും മന്ത്രിമാരെയും പോലീസ് തടഞ്ഞു. ദല്‍ഹി നിയമമന്ത്രി സോംഭാരതിയുടെ ഉത്തരവ് പാലിക്കാത്ത പോലീസ് ഉദ്യോഗസ്ഥര്‍ക്കെതിരെ നടപടി എടുക്കണമെന്ന് ആവശ്യപ്പെട്ടായിരുന്നു ധര്‍ണ. 

ആഭ്യന്തര മന്ത്രിയുടെ വസതിക്ക് ഒരു കിലോമീറ്റര്‍ മുന്നില്‍ വച്ച് ദല്‍ഹി മുഖ്യമന്ത്രിയുടെ വാഹനം പോലീസ് തടയുകയായിരുന്നു. അരമണിക്കൂറോളം വാഹനത്തിലിരുന്ന മുഖ്യമന്ത്രിയും മറ്റ് മന്ത്രിമാരും ധര്‍ണയുമായി മുന്നോട്ട് പോകാനാണ് തങ്ങളുടെ തീരുമാനമെന്ന് പോലീസിനെ അറിയിച്ചു. ദല്‍ഹി പോലീസിലെ അഞ്ച് ഉന്നത ഉദ്യോഗസ്ഥര്‍ക്കെതിരെ നടപടി ആവശ്യപ്പെട്ടാണ് ആംആദ്മി ഷിന്‍ഡെയുടെ വസതിയിലേക്ക് പ്രതിഷേധ മാര്‍ച്ചും ധര്‍ണയും സംഘടിപ്പിച്ചിരിക്കുന്നത്.

ധര്‍ണയില്‍ പൊതുജനങ്ങള്‍ പങ്കെടുക്കരുതെന്ന് മുഖ്യമന്ത്രി അറവിന്ദ് കെജ്‌രിവാള്‍ ആവശ്യപ്പെട്ടിട്ടുണ്ട്. സ്ത്രീ സുരക്ഷയ്ക്ക് വേണ്ടി താനും മന്ത്രിമാരും എംഎല്‍എമാരും ആഭ്യന്തരമന്ത്രിയുടെ ഓഫീസിനു മുമ്പില്‍ ധര്‍ണ നടത്തും. റിപ്പബ്ലിക് ദിന പരിപാടികളുടെ ഒരുക്കം നടക്കുന്നതിനാല്‍ പൊതുജനങ്ങള്‍ ധര്‍ണയില്‍ പങ്കെടുക്കരുതെന്ന് അഭ്യര്‍ത്ഥിക്കുകയാണെന്ന് അരവിന്ദ് കെജ്‌രിവാള്‍ ട്വിറ്ററില്‍ പറഞ്ഞു. 

പോലീസുകാര്‍ക്കെതിരെ നടപടിയെടുത്തില്ലെങ്കില്‍ പ്രതിഷേധവുമായി മുന്നോട്ട് പോകുമെന്ന് മുതിര്‍ന്ന എഎപി നേതാവ് സഞ്ജയ് സിംഗ് കഴിഞ്ഞ ദിവസം വ്യക്തമാക്കിയിരുന്നു. പാര്‍ലമെന്റ് പരിസരങ്ങളിലും നോര്‍ത്ത് സൗത്ത് ബ്ലോക്കുകളിലും വിജയ് ചൗക്ക് പ്രദേശങ്ങളിലും ദല്‍ഹി പോലീസ് ഞായറാഴ്ച മുതല്‍ ബുധനാഴ്ച വരെ 144 പ്രഖ്യാപിച്ചിരിക്കുകയാണ്. ദക്ഷിണ ദല്‍ഹിയില്‍ മയക്കുമരുന്ന്, വേശ്യാസംഘത്തിനെതിരെ നടപടിയെടുക്കുന്നതില്‍ നിയമമന്ത്രി സോമനാഥ് ഭാരതിയോട് സഹകരിക്കാത്ത പോലീസികാര്‍ക്കെതിരെ നടപടിയെടുക്കണമെന്ന് മുഖ്യമന്ത്രി കെജ്‌രിവാള്‍ ആവശ്യപ്പെട്ടിരുന്നു.



    
</TEXT>
</DOC>