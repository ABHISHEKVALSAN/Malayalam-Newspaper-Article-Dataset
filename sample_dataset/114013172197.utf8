<DOC>
<DOCNO>114013172197.utf8</DOCNO>
<TEXT>


           ദല്‍ഹി സമരം നിര്‍ത്തി; ജസീറ ഇനി ചിറ്റിലപ്പള്ളിയുടെ വീടിനു മുന്നില്‍    

Friday 31 January 2014 9:37 pm IST

ന്യൂദല്‍ഹി: കടല്‍ത്തീരങ്ങളില്‍ നിന്നുള്ള മണല്‍വാരല്‍ തടയണമെന്നാവശ്യപ്പെട്ട്‌ ദല്‍ഹിയില്‍ ജസീറ നടത്തിയിരുന്ന സമരം മുഖ്യമന്ത്രി ഉമ്മന്‍ചാണ്ടിയുമായി നടത്തിയ കൂടിക്കാഴ്ചയോടെ അവസാനിച്ചു. സമരം അവസാനിച്ചതായും കേരളത്തിലെ തീരങ്ങളില്‍ മണല്‍വാരല്‍ തടയപ്പെട്ടതായും ജസീറ അവകാശപ്പെട്ടു. സമരത്തിനു പിന്തുണയുമായി വ്യവസായി ചിറ്റിലപ്പള്ളി വാഗ്ദാനം ചെയ്ത അഞ്ചു ലക്ഷം രൂപ നല്‍കണമെന്നാവശ്യപ്പെട്ട്‌ ഉടന്‍ തന്നെ ചിറ്റിലപ്പള്ളിയുടെ കൊച്ചിയിലെ വീടിനു മുന്നില്‍ സമരം നടത്തുമെന്ന്‌ ജസീറ പറഞ്ഞു. 
ചിറ്റിലപ്പള്ളി പ്രഖ്യാപിച്ച തുക നല്‍കണം, അല്ലെങ്കില്‍ നല്‍കില്ലെന്ന്‌ വ്യക്തമാക്കണം. സമരത്തെ വിമര്‍ശിച്ച കണ്ണൂര്‍ എംഎല്‍എ അബ്ദുള്ളക്കുട്ടി ദുഷ്ടമൃഗമാണ്‌. മണല്‍മാഫിയാ ബന്ധമുള്ള അബ്ദുള്ളക്കുട്ടി മത്സരിക്കുന്ന മണ്ഡലത്തില്‍ എതിരായി മത്സരിക്കാനാണ്‌ തീരുമാനം. തനിക്കു തീവ്രവാദ സംഘടനകളുമായി ബന്ധമുണ്ടെന്നു പറഞ്ഞ മന്ത്രി അടൂര്‍ പ്രകാശിനെതിരായി കേരളത്തിലെത്തിയാലുടന്‍ നിയമ നടപടികളുമായി മുന്നോട്ടു പോകുമെന്നും ജസീറ പറഞ്ഞു. 
പ്രത്യേകിച്ച്‌ ഉറപ്പുകളൊന്നുമില്ലാതെയാണ്‌ ഒക്ടോബര്‍ ആറിന്‌ ദല്‍ഹിയില്‍ ജന്തര്‍മന്ദറില്‍ ആരംഭിച്ച ജസീറയുടെ സമരം അവസാനിപ്പിച്ചിരിക്കുന്നത്‌. രണ്ടു മാസത്തിലധികം തിരുവനന്തപുരത്ത്‌ സെക്രട്ടേറിയറ്റ്‌ നടയില്‍ സമരം നടത്തിയ ശേഷമാണ്‌ ദല്‍ഹിയിലെത്തിയത്‌. യൂത്ത്‌ കോണ്‍ഗ്രസ്‌ നേതാക്കളായ ലിജുവും മാത്യു കുഴലാടനും ചേര്‍ന്ന്‌ ജസീറയെ കേരളാ ഹൗസിലുണ്ടായിരുന്ന മുഖ്യമന്ത്രിയുടെ അടുത്തേക്ക്‌ വിളിച്ചുകൊണ്ടുപോകുകയും മുഖ്യമന്ത്രിയെ കണ്ട്‌ പുറത്തിറങ്ങി സമരം അവസാനിച്ചതായി ജസീറ പ്രഖ്യാപിക്കുകയുമായിരുന്നു. 
കുട്ടികളുടെ മുടങ്ങിയ പഠനം പുനരാരംഭിക്കാനുള്ള സൗകര്യം ചെയ്തു നല്‍കാമെന്ന്‌ മുഖ്യമന്ത്രി ഉറപ്പു നല്‍കിയിട്ടുണ്ട്‌. മക്കളായ റിസ്വാന(12), ഷിഫാന(9), മുഹമ്മദ്‌(ഒന്നര) എന്നിവര്‍ക്കൊപ്പമായിരുന്നു ജസീറയുടെ സമരം. ഇന്ന്‌ ട്രെയിന്‍മാര്‍ഗ്ഗം ജസീറയേയും മക്കളേയും നാട്ടില്‍ തിരിച്ചെത്തിക്കുന്നതിന്റെ ഏര്‍പ്പാടുകള്‍ യൂത്ത്‌ കോണ്‍ഗ്രസ്‌ നേതാക്കള്‍ ചെയ്യും. 
    
</TEXT>
</DOC>