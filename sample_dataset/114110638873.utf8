<DOC>
<DOCNO>114110638873.utf8</DOCNO>
<TEXT>


           'കല്‍ക്കരിഖനികള്‍' തേടി  മോദി ആസ്‌ത്രേലിയയിലേക്ക്    

Thursday 6 November 2014 9:03 pm IST

        ന്യൂദല്‍ഹി: പ്രധാനമന്ത്രി നരേന്ദ്രമോദിയുടെ ആസ്‌ത്രേലിയന്‍ സന്ദര്‍ശനം കല്‍ക്കരിഖനികള്‍ തേടി. ആയിരത്തിലധികം വര്‍ഷത്തോളം ഇനിയും ബാക്കിയുള്ള ആസ്‌ത്രേലിയയിലെ അതിസമ്പന്നമായ കല്‍ക്കരിഖനികളാണ് ഭാരത പ്രധാനമന്ത്രിയുടെ ലക്ഷ്യമെന്ന് വിദേശകാര്യ വിദഗ്ധര്‍ പറയുന്നു.

രാജ്യത്തിന്റെ ഊര്‍ജ്ജ ആവശ്യങ്ങള്‍ വലിയൊരളവു വരെ നിര്‍വഹിക്കാനാവുന്ന വന്‍കരാറുകള്‍ ആസ്‌ത്രേലിയയുമായി ഒപ്പിടുമെന്നാണ് പ്രധാനമന്ത്രിയുടെ ഓഫീസില്‍ നിന്നും ലഭിക്കുന്ന സൂചന.

ജി-20 ഉച്ചകോടിക്കായി നവംബര്‍ 14ന് ആസ്‌ത്രേലിയയിലെത്തുന്ന പ്രധാനമന്ത്രി നരേന്ദ്രമോദിക്കായി ബ്രിസ്‌ബേന്‍, കാന്‍ബറ എന്നീ നഗരങ്ങളിലാണ് ആസ്‌ത്രേലിയന്‍ അധികൃതര്‍ സന്ദര്‍ശന ക്രമീകരണങ്ങള്‍ ചെയ്തത്. എന്നാല്‍ കൗതുകകരമായ മറുപടിയാണ് ദല്‍ഹിയില്‍ നിന്നും ലഭിച്ചത്. കൂടുതല്‍ നഗരങ്ങള്‍ സന്ദര്‍ശിക്കാന്‍ ഭാരത പ്രധാനമന്ത്രി ആഗ്രഹിക്കുന്നു.

ഇതേ തുടര്‍ന്ന് മെല്‍ബണ്‍,സിഡ്‌നി എന്നീ പ്രധാന നഗരങ്ങളില്‍കൂടി സന്ദര്‍ശനം ദീര്‍ഘിപ്പിച്ചു. 28 വര്‍ഷങ്ങള്‍ക്ക് ശേഷമാണ് ഭാരത പ്രധാനമന്ത്രി ആസ്‌ത്രേലിയയില്‍ സന്ദര്‍ശനത്തിനെത്തുന്നത്. രാജീവ്ഗാന്ധിയുടെ സന്ദര്‍ശനത്തിനു ശേഷം ഭാരത പ്രധാനമന്ത്രിമാരാരും ആസ്‌ത്രേലിയയുമായുള്ള ബന്ധം സജീവമാക്കി നിലനിര്‍ത്താന്‍ ശ്രമിച്ചിരുന്നില്ല.

ആസ്‌ത്രേലിയയിലെ ഭാരത സമൂഹവുമായി മോദിയുടെ സംവാദം സംഘടിപ്പിച്ചിട്ടുണ്ട്. ആസ്‌ത്രേലിയയിലെ പ്രധാന നേതാക്കളുമായി കൂടിക്കാഴ്ചയും ആസ്‌ത്രേലിയന്‍ പാര്‍ലമെന്റിനെ അഭിസംബോധന ചെയ്തു കൊണ്ടുള്ള പ്രസംഗവും മോദിയുടെ സന്ദര്‍ശനത്തിന്റെ പ്രധാന്യം വര്‍ദ്ധിപ്പിക്കുന്നു. മെല്‍ബണ്‍ ക്രിക്കറ്റ് ക്ലബില്‍ ആസ്‌ത്രേലിയന്‍ പ്രധാനമന്ത്രി ടോണി അബോട്ടിന്റെ ആതിഥ്യം സ്വീകരിക്കുന്ന മോദി അദ്ദേഹത്തോടൊപ്പം യുദ്ധ സ്മാരകം സന്ദര്‍ശിക്കും.

ഇരു രാജ്യങ്ങളും തമ്മില്‍ നിരവധി കരാറുകളിലേര്‍പ്പെടുന്നുണ്ട്. മൂന്നുമാസം മുമ്പ് ഭാരത സന്ദര്‍ശനത്തിനെത്തിയ ആസ്‌ത്രേലിയന്‍ പ്രധാനമന്ത്രി ഭാരതത്തിന്റെ ആണവ ഊര്‍ജ്ജാവശ്യങ്ങള്‍ക്ക് വേണ്ട യുറേനിയം നല്‍കാമെന്ന കരാറില്‍ ഒപ്പുവെച്ചിരുന്നു. അതിസമ്പന്നമായ ആസ്‌ത്രേലിയന്‍ കല്‍ക്കരി ഖനി സമ്പത്ത് ഭാരതത്തിന്റെ ഊര്‍ജ്ജ പ്രതിസന്ധിക്കായി നേടിയെടുക്കാനാണ് പ്രധാനമന്ത്രി നരേന്ദ്രമോദിയുടെ അടുത്ത ശ്രമം.

ഭാരതത്തിനു പ്രകൃതിവാതക ലഭ്യത ഉറപ്പുവരുത്തുന്നതിനുള്ള കരാറുകളും തയ്യാറാകുന്നുണ്ട്. ഇതിനാവശ്യമായ പ്രാഥമിക ചര്‍ച്ചകള്‍ ഇരുരാജ്യങ്ങളും തമ്മില്‍ പൂര്‍ത്തിയായിക്കഴിഞ്ഞു.
നവംബര്‍ 11ന് മ്യാന്‍മാറിലേക്ക് തിരിക്കുന്ന പ്രധാനമന്ത്രി നരേന്ദ്രമോദി ആസിയാന്‍- കിഴക്കനേഷ്യന്‍ സമ്മിറ്റില്‍ പങ്കെടുക്കും. തെക്കുകിഴക്കന്‍ ഏഷ്യയുമായുള്ള ഭാരതത്തിന്റെ ബന്ധം വളരെയധികം ആഴത്തിലുള്ളതാണെന്നും ആസിയാന്‍ രാജ്യങ്ങളുമായുള്ള ബന്ധം കൂടുതല്‍ ശക്തിപ്പെടുത്തുന്നതിനും ഭാരതത്തിന്റെ ആക്ട് ഏഷ്യാ പോളിസി നടപ്പാക്കുന്നതിനും മ്യാന്‍മാര്‍ സന്ദര്‍ശനം ലക്ഷ്യമിടുന്നതായി പ്രധാനമന്ത്രി നരേന്ദ്രമോദി വ്യക്തമാക്കി. ആസ്‌ത്രേലിയന്‍ സന്ദര്‍ശനത്തിനു ശേഷം മോദി ഫിജിയിലും സന്ദര്‍ശനം നടത്തുന്നുണ്ട്.
    
</TEXT>
</DOC>