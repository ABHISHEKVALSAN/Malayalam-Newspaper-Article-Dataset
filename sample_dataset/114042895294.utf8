<DOC>
<DOCNO>114042895294.utf8</DOCNO>
<TEXT>


           മതേതരത്വം തങ്ങളുടെ സിരകളിലുണ്ട് - മോദി     

Monday 28 April 2014 2:53 pm IST

ന്യൂദല്‍ഹി: ബിജെപിയുടെ പ്രധാനമന്ത്രി സ്ഥാനാര്‍ത്ഥിക്ക് വോട്ടു ചെയ്യുന്നവര്‍ കടലില്‍ ചാടണമെന്ന കേന്ദ്രമന്ത്രി ഫറൂഖ് അബ്ദുള്ളയുടെ വിവാദ പരാമര്‍ശത്തിന് മറുപടിയുമായി നരേന്ദ്ര മോദി രംഗത്ത്. മതേതരത്വം ഭരണഘടനയില്‍ മാത്രമല്ല തങ്ങളുടെ സിരകളിലുമുണ്ടെന്ന് അദ്ദേഹം പറഞ്ഞു. 

മതേതരത്വത്തെപ്പറ്റി ഫറൂഖ് അബ്ദുള്ള ജനങ്ങളെ പഠിപ്പിക്കേണ്ട. കാശ്മീരിലെ അന്തരീക്ഷം അദ്ദേഹത്തിന്റെ കുടുംബം എങ്ങനെ വര്‍ഗീയമാക്കിയെന്ന് ആദ്യം അദ്ദേഹം ആത്മപരിശോധന നടത്തുകയാണ് ചെയ്യേണ്ടത്. അബ്ദുള്ളയും കുടുംബവും തങ്ങള്‍ എങ്ങനെയാണ് ജമ്മുകാശ്മീരിനെ നശിപ്പിച്ചതെന്ന് കണ്ണാടിയില്‍ നോക്കി ആദ്യം മനസിലാക്കുകയാണ് വേണ്ടത്. ഫറൂഖ് അബ്ദുള്ളയും അദ്ദേഹത്തിന്റെ പിതാവും മകനും ചേര്‍ന്നാണ് കാശ്മീരിലെ മതേതരത്വത്തെ നശിപ്പിച്ചത് - മോദി പറഞ്ഞു.

കാശ്മീരി പണ്ഡിറ്റുകളെ നിര്‍ബന്ധിപ്പിച്ച് കാശ്മീരില്‍ നിന്ന് കുടിയേറ്റം ചെയ്തതിന് ഉത്തരവാദി ഫറൂഖ് അബ്ദുള്ളയാണെന്നും അദ്ദേഹം കൂട്ടിച്ചേര്‍ത്തു. ഇന്ത്യ മതേതര രാജ്യമാണ്. ഭരണഘടന ഉറപ്പാക്കുന്നതുകൊണ്ടു മാത്രമല്ല മറിച്ച് അത് കാലങ്ങളായി ഇന്ത്യന്‍ സംസ്‌കാരത്തിന്റെ ഭാഗമായതിനാലാണ്. ഇന്ത്യ എല്ലാവരെയും കുറിച്ച് ചിന്തിക്കുന്ന രാജ്യമാണെന്നും നമ്മള്‍ മറ്റ് സംസ്‌കാരങ്ങളെ കടന്നാക്രമിക്കാറില്ലെന്നും മോദി പറഞ്ഞു. 

ലോകം നമ്മുടെ കുടുംബമാണെന്നാണ് തങ്ങള്‍ വിശ്വസിക്കുന്നത്. അത്തരത്തിലൊരു സമൂഹത്തില്‍ ഫറൂഖ് അബ്ദുള്ള നടത്തിയ പരാമര്‍ശം ദൗര്‍ഭാഗ്യകരമായിപ്പോയെന്നും മോദി പറഞ്ഞു. മോദിക്ക് വോട്ടു ചെയ്യുന്നവര്‍ കടലില്‍ ചാടണമെന്നും രാജ്യം വര്‍ഗീയശക്തി ഭരിച്ചാല്‍ കാശ്മീര്‍ അവര്‍ക്കൊപ്പം നില്‍ക്കില്ലെന്നും ഫറൂഖ് അബ്ദുള്ള പറഞ്ഞിരുന്നു.  
    
</TEXT>
</DOC>