<DOC>
<DOCNO>114070612807.utf8</DOCNO>
<TEXT>


           സുധീരന്‍ പ്രസംഗിച്ച മണ്ഡലങ്ങളില്‍ വോട്ട് കുറഞ്ഞെന്ന് കെപിസിസി സെക്രട്ടറി    

Sunday 6 July 2014 11:04 pm IST

        തൃശൂര്‍: കെപിസിസി പ്രസിഡന്റ് വി. എം. സുധീരന്‍ പ്രസംഗിച്ച മണ്ഡലങ്ങളിലെല്ലാം പാര്‍ട്ടി സ്ഥാനാര്‍ത്ഥികള്‍ക്ക് വോട്ട് കുറഞ്ഞെന്ന് കെപിസിസി സെക്രട്ടറി എം.ആര്‍. രാംദാസ്. സുധീരനെ രൂക്ഷമായി വിമര്‍ശിക്കുന്ന കത്തിലാണ് ഇക്കാര്യം. സുധീരനും മുഖ്യമന്ത്രി ഉമ്മന്‍ചാണ്ടിക്കും മറ്റു മുതിര്‍ന്ന നേതാക്കള്‍ക്കുമെല്ലാം രാംദാസ് കത്തയച്ചിട്ടുണ്ട്.
 ബാര്‍ വിഷയത്തില്‍ രണ്ടുതരം നടപടി പാടില്ലെന്നും നിലവാരമില്ലാത്ത ബാറുകള്‍ ഇപ്പോഴും പ്രവര്‍ത്തിക്കുന്നുണ്ടെന്നും അതോടൊപ്പം പൂട്ടിയ ബാറുകളില്‍ നിലവാരമുള്ളവയും ഉള്‍പ്പെട്ടിട്ടുണ്ടെന്നും കത്തില്‍ പറയുന്നു. സര്‍ക്കാരും കെപിസിസിയും തമ്മില്‍ ഇപ്പോള്‍ യാതൊരു ഏകോപനവുമില്ല. രമേശ് ചെന്നിത്തല കെപിസിസി പ്രസിഡന്റായിരുന്നപ്പോള്‍ സര്‍ക്കാരുമായി ഏറെ സഹകരിച്ചാണ് മുന്നോട്ട് പോയിരുന്നതെന്നും സുധീരനെ വിമര്‍ശിച്ചുകൊണ്ട് കത്തില്‍ പരാമര്‍ശമുണ്ട്. കഴിഞ്ഞ തെരഞ്ഞെടുപ്പില്‍ സുധീരന്‍ പ്രസംഗിച്ച ഭൂരിഭാഗം മണ്ഡലങ്ങളിലും പാര്‍ട്ടിക്ക് നേരത്തെ ഉണ്ടായിരുന്ന ഭൂരിപക്ഷത്തേക്കാള്‍ വളരെ കുറവാണ് ലഭിച്ചത്. മാത്രമല്ല  സുധീരന്റെ പ്രസംഗ സ്ഥലങ്ങളിലൊന്നും  ആള്‍ക്കൂട്ടം ഉണ്ടായിരുന്നില്ലെന്നും രാംദാസ് കുറ്റപ്പെടുത്തുന്നു. ഇക്കാര്യത്തില്‍ മണ്ഡലം ബ്ലോക്ക് കോണ്‍ഗ്രസ് ഭാരവാഹികളുടെ വീഴ്ച അന്വേഷിക്കണമെന്നും സുധീരന്  അയച്ച കത്തില്‍ ചൂണ്ടിക്കാണിച്ചിട്ടുണ്ട്.
    
</TEXT>
</DOC>