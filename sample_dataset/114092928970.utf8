<DOC>
<DOCNO>114092928970.utf8</DOCNO>
<TEXT>


           സാമൂഹ്യനീതി വകുപ്പില്‍  അനധികൃത നിയമനം    

Monday 29 September 2014 11:18 pm IST

        തിരുവനന്തപുരം: സംസ്ഥാനത്ത് സാമ്പത്തിക പ്രതിസന്ധി രൂക്ഷമായിരിക്കെ സാമൂഹ്യനീതി വകുപ്പില്‍ അനധികൃത നിയമനം. അനാഥാലയങ്ങള്‍ക്ക് ഗ്രാന്റനുവദിച്ചതില്‍ സാമ്പത്തിക ക്രമക്കേടു നടത്തിയ ഉദ്യോഗസ്ഥനെയാണ് ഓര്‍ഫനേജ് കണ്‍ട്രോള്‍ ബോര്‍ഡ് മെമ്പര്‍ സെക്രട്ടറിയായി നിയമിച്ചിരിക്കുന്നത്. ചട്ടങ്ങള്‍ മറികടന്നു നടത്തിയ നിയമനം വിവാദമായിരിക്കുകയാണ്. ഇദ്ദേഹം നേരത്തേ സാമൂഹ്യനീതി വകുപ്പ് അഡിഷണന്‍ ഡയറക്ടറായിരുന്നു. സര്‍ക്കാര്‍ സര്‍വ്വീസില്‍ നിന്ന് മാസങ്ങള്‍ക്കു മുമ്പ് വിരമിച്ച ഉദ്യോഗസ്ഥനെയാണ് സര്‍ക്കാര്‍ ചട്ടങ്ങള്‍ക്കു മുകളിലൂടെ വകുപ്പില്‍ വീണ്ടും കരാറടിസ്ഥാനത്തില്‍ നിയമനം നല്‍കിയിരിക്കുന്നത്. ഇതിനായി പുതിയ തസ്തിക തന്നെ ഉണ്ടാക്കി. പുതിയ തസ്തിക ഉണ്ടാക്കുമ്പോള്‍ അതില്‍ നിയമിതനാകുന്ന വ്യക്തി ഡെപ്യൂട്ടേഷനിലോ, പ്രമോഷന്‍ ലഭിച്ചു വരുന്നവരോ ആയിരിക്കണമെന്ന് നിയമം.

എന്നാല്‍, ഇദ്ദേഹത്തിന് ഇതൊന്നും ബാധകമല്ല. മുക്കം മണാശ്ശേരി അനാഥാലയങ്ങളിലേക്ക് ജാര്‍ഖണ്ഡില്‍ നിന്നും എത്തിച്ച കുട്ടികളെ പോലീസ് പിടികൂടിയതോടെയാണ് സംഭവങ്ങള്‍ വെളിച്ചം കണ്ടത്. സാമൂഹ്യനീതി വകുപ്പും സംസ്ഥാനത്തെ അനാഥാലയ മാഫിയയും സംയുക്തമായി നടത്തുന്ന പങ്കു കച്ചവടത്തിന് കുടപിടിക്കുന്ന ഉദ്യോഗസ്ഥരാണ് സാമൂഹ്യനീതി വകുപ്പില്‍ അധികവും. അനധികൃതമായി സര്‍ക്കാര്‍ ഗ്രാന്റിന് അനുമതി നല്‍കുന്നതും ഈ ഉദ്യോഗസ്ഥരാണ്. അതതു ജില്ലാ സാമൂഹ്യനീതി ഓഫീസര്‍മാര്‍ അനാഥാലയങ്ങള്‍ക്ക് ഗ്രാന്റനുവദിക്കണമെന്ന ശുപാര്‍ശ നല്‍കുമ്പോള്‍ അഡിഷണല്‍ ഡയറക്ടര്‍ അത് പാസ്സാക്കി നല്‍കും. അനാഥാലയങ്ങളിലെ കുട്ടികളുടെ തലയെണ്ണിയുള്ള ഗ്രാന്റ് നല്‍കല്‍ വര്‍ഷങ്ങളായി തുരടുന്നുണ്ട്. എന്നാല്‍, ഗ്രാന്റിനത്തില്‍ പാസ്സാകുന്ന ഫണ്ട് അനാഥാലയങ്ങളിലെ കുട്ടികള്‍ക്ക് നല്‍കാറില്ല. അത് ഉദ്യോഗസ്ഥരും അനാഥാലയങ്ങള്‍ നടത്തുന്നവരും പങ്കിട്ടെടുക്കും. സര്‍ക്കാര്‍ ഖജനാവില്‍ നിന്നും അനാഥാലയങ്ങള്‍ക്കു വേണ്ടിയെന്ന വ്യാജേന ഫണ്ടുകള്‍ തട്ടിയെടുക്കാന്‍ ഇത്തരം തസ്തികകളില്‍ മാഫിയകളുടെ സഹായികളെ നിയമിക്കുന്നത്. സര്‍വ്വീസില്‍ നിന്നു വിരമിച്ച ഇദ്ദേഹം കാണിക്കുന്ന സഹകരണം ഇനി വരുന്നവര്‍ നല്‍കില്ലെന്ന തിരിച്ചറിവിലാണ് സാമൂഹ്യനീതി വകുപ്പ് മന്ത്രിയടക്കം അനധികൃത നിയമനത്തിന് കൂട്ടുനിന്നത്. ഇദ്ദേഹത്തിന്റെ കാലാവധി നീട്ടിനല്‍കാനുള്ള ഫയലുകളില്‍ മന്ത്രി ഒപ്പുവെച്ചിട്ടുണ്ട്.
മന്ത്രിസഭാ തീരുമാനങ്ങള്‍ക്കൊപ്പം ഈ ഫയലും പാസ്സാക്കാനാണ് വകുപ്പിന്റെ നീക്കം. സംസ്ഥാനത്തെ 35ഓളം അനാഥാലയങ്ങള്‍ക്ക് അനധികൃതഗ്രാന്റ് അനുവദിച്ചിരുന്നുവെന്ന് അന്വേഷണത്തില്‍ കണ്ടെത്തി. ഗ്രാന്റ് അനുവദിച്ച ഉദ്യോഗസ്ഥനും ശുപാര്‍ശാ റിപ്പോര്‍ട്ട് നല്‍കിയ ജില്ലാ ഓഫീസര്‍മാര്‍ക്കും അനാഥാലയ ഉടമസ്ഥര്‍ക്കുമെതിരെ നിയമനടപടി എടുക്കണമെന്ന തീരുമാനമുണ്ടെങ്കിലും ഇത് നടപ്പായിട്ടില്ല. പകരം സാമ്പത്തിക ക്രമക്കേടു നടത്തിയ ഉദ്യോഗസ്ഥന് പുതിയ നിയമനവും മറ്റുള്ളവര്‍ക്ക് സംരക്ഷണവും. സര്‍ക്കാര്‍ സ്ഥാപനങ്ങളില്‍ വരുന്ന ഒഴിവുകള്‍ പിഎസ്‌സിക്ക് റിപ്പോര്‍ട്ട് ചെയ്യണമെന്ന കര്‍ശനവ്യവസ്ഥ നിലനില്‍ക്കുമ്പോഴാണ് കരാറടിസ്ഥാനത്തിലുള്ള നിയമനം. സാമൂഹ്യനീതി വകുപ്പ് ഡയറക്ടറും അഞ്ചു മാസംമുമ്പ് സര്‍വ്വീസില്‍ നിന്ന് വിരമിച്ചിരുന്നു. എന്നാല്‍, വീണ്ടും ഒരുവര്‍ഷത്തേക്ക് കരാര്‍ വ്യവസ്ഥയില്‍ ഇദ്ദേഹത്തെ നിലനിര്‍ത്തിയിരിക്കുകയാണ്. ഡയറക്ടര്‍ക്കു നല്‍കുന്ന ശമ്പളം ഒരുലക്ഷം രൂപയ്ക്കു മുകളിലാണ്. ഒരു വര്‍ഷം ഏകദേശം 12 ലക്ഷത്തോളം രൂപയാണ് ശമ്പള ഇനത്തില്‍ നല്‍കുന്നത്. കൂടാതെ മറ്റ് സൗകര്യങ്ങളും. ഓര്‍ഫനേജ് കണ്‍ട്രോള്‍ ബോര്‍ഡ് മെമ്പര്‍ സെക്രട്ടറിക്ക് 60,000 രൂപയാണ് ശമ്പളം. ഒരു വര്‍ഷം ഏകദേശം ഏഴുലക്ഷം രൂപയാണ് ശമ്പള ഇനത്തില്‍ നല്‍കുന്നത്.
    
</TEXT>
</DOC>