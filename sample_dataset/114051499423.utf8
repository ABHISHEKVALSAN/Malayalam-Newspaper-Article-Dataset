<DOC>
<DOCNO>114051499423.utf8</DOCNO>
<TEXT>


           പാക്കിസ്ഥാനില്‍ നിന്നും പ്രതിവര്‍ഷം 5000 ഹിന്ദുക്കള്‍ ഇന്ത്യയിലേക്ക് പാലായനം ചെയ്യുന്നു    

Wednesday 14 May 2014 11:33 am IST

ഇസ്ലാമാബാദ്: ഏകദേശം അയ്യായിരം ഹിന്ദുക്കള്‍ പ്രതിവര്‍ഷം പാക്കിസ്ഥാനില്‍ നിന്നും ഇന്ത്യയിലേക്ക് പാലായനം ചെയ്യുന്നതായി പാക്കിസ്ഥാന്‍ മുസ്ലീം ലീഗ് (നവാസ്) നേതാവ് ഡോ. രമേഷ് കുമാര്‍ വാംഘ്‌വനി. ന്യൂനപക്ഷങ്ങള്‍ക്ക് നേരെ നടക്കുന്ന ആക്രമണങ്ങളാണ് ഹിന്ദുക്കളുടെ പാലായനത്തിന് കാരണമെന്നും അദ്ദേഹം പറഞ്ഞു.

സിന്ധ് പ്രവിശ്യയില്‍ മാത്രം കഴിഞ്ഞ രണ്ട് മാസത്തിനിടെ ആറോളം ആക്രമണങ്ങളാണ് ഹിന്ദുക്കള്‍ക്ക് നേരെ ഉണ്ടായത്. മേയ് ഏഴിന് ഹിന്ദുക്കളുടെ പുണ്യ ഗ്രന്ഥങ്ങള്‍ തീവയ്ക്കപ്പെട്ടതാണ് ഒടുവിലത്തെ സംഭവമെന്നും പാക് ഹിന്ദു കൌണ്‍സിലിന്റെ രക്ഷാധികാരി കൂടിയായ രമേഷ് വാംഘ്‌വനി പറഞ്ഞു. മാര്‍ച്ചില്‍ പരിശുദ്ധ ഗ്രന്ധത്തെ നിന്ദിച്ചുവെന്നാരോപിച്ച് ഒരു സംഘം ആളുകള്‍ സിന്ദിലെ ലന്‍കാനയില്‍ ഒരു ഹിന്ദു ക്ഷേത്രം ആക്രമിക്കുകയും ധര്‍മ്മശാലയ്ക്ക് തീവയ്ക്കുകയും ഉണ്ടായി. സിന്ദിലെ ഉള്‍പ്രദേശങ്ങളില്‍ മത-രാഷ്ട്രീയ സ്വാധീനമുള്ളവര്‍ ഹിന്ദു പെണ്‍കുട്ടികളെ നിര്‍ബന്ധിച്ച് മതം മാറ്റുകയാണെന്നും ഇതിനെതിരെ സര്‍ക്കാര്‍ നടപടി കൈക്കൊള്ളണമെന്നും തിങ്കളാഴ്ച പാര്‍ലമെന്റില്‍ രമേഷ് വംഘ്‌വനി ആവശ്യപ്പെട്ടു.

ആക്രമണങ്ങള്‍ക്ക് നേതൃത്വം നല്‍കുന്നവരില്‍ ഒരാള്‍ക്കെതിരെ പോലും ഇതുവരെ ഒരു കേസും സര്‍ക്കാര്‍ എടുത്തിട്ടില്ല.. ന്യൂനപക്ഷ വിഭാഗത്തില്‍പ്പെട്ട ഒരാള്‍ക്ക് പോലും പാക്കിസ്ഥാനില്‍ സുരക്ഷിതമായി കഴിയാനാവുന്നില്ല.   ഹിന്ദുക്കള്‍ക്ക് നേരെ നടക്കുന്ന ആക്രമണങ്ങളെ തടയുന്നതില്‍ പാക് സര്‍ക്കാര്‍ പരാജയപ്പെട്ടിരിക്കുകയാണ്. സ്വതന്ത്രമായി രാജ്യത്ത് കഴിയാനുള്ള ഭരണഘടനാ അവകാശം പോലും ഇവര്‍ക്ക് നിഷേധിക്കപ്പെട്ടിരിക്കുന്നു. ഹിന്ദുവിന്റെ അവകാശങ്ങള്‍ പാക്കിസ്ഥാനില്‍ സംരക്ഷിക്കപ്പെടുന്നില്ല. അവര്‍ ഈ രാജ്യത്തിന്റെ ഭാഗമല്ലേയെന്നും രമേഷ് ചോദിക്കുന്നു.

എല്ലാ മതങ്ങളെയും ആദരിക്കുകയും ബഹുമാനിക്കുകയും ചെയ്യണമെന്നാണ് അധ്യാപകര്‍ കുട്ടികളെ പഠിപ്പിക്കുന്നത്. എന്നാല്‍ പാക്കിസ്ഥാനിലെ ന്യൂനപക്ഷങ്ങള്‍ക്ക് തുല്യാവകാശം നല്‍കുന്നതില്‍ സര്‍ക്കാര്‍ പരാജയപ്പെട്ടിരിക്കുന്നു.
    
</TEXT>
</DOC>