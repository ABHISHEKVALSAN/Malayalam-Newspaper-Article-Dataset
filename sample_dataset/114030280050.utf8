<DOC>
<DOCNO>114030280050.utf8</DOCNO>
<TEXT>


           ലോക്‌ സഭാ തെരഞ്ഞെടുപ്പ്‌: ഏപ്രില്‍ രണ്ടാംവാരം മുതല്‍    

Sunday 2 March 2014 9:54 pm IST

ന്യൂദല്‍ഹി: ലോക്സഭാ തെരഞ്ഞെടുപ്പ്‌ ഏപ്രില്‍ രണ്ടാംവാരം ആരംഭിക്കും. ഏഴുഘട്ടങ്ങളിലായി നടക്കുന്ന തെരഞ്ഞെടുപ്പ്‌ മെയ്‌ മാസം പകുതി വരെ നീളുമെന്നാണ്‌ തെരഞ്ഞെടുപ്പ്‌ കമ്മീഷനില്‍ നിന്നും ലഭിക്കുന്ന വിവരം. രാജ്യത്ത്‌ ഇത്‌ ആദ്യമായാണ്‌ ഏഴുഘട്ടങ്ങളിലേക്ക്‌ തെരഞ്ഞെടുപ്പ്‌ നീളുന്നത്‌. പുതുതായി രൂപീകരിച്ച തെലങ്കാന ഉള്‍പ്പെടെ സീമാന്ധ്ര,ഒറീസ,സിക്കിം എന്നീ നാലു സംസ്ഥാനങ്ങളില്‍ ലോക്സഭാ തെരഞ്ഞെടുപ്പിനൊപ്പം നിയമസഭാ തെരഞ്ഞെടുപ്പും നടക്കും. തെരഞ്ഞെടുപ്പ്‌ തീയതി പ്രഖ്യാപനം ഈ ആഴ്ച മധ്യത്തില്‍ നടക്കുന്നതോടെ രാജ്യത്ത്‌ മാതൃകാ പെരുമാറ്റച്ചട്ടം നിലവില്‍വരും.
നിലവിലെ ലോക്സഭയുടെ കാലാവധി ജൂണ്‍ 1നാണ്‌ അവസാനിക്കുന്നത്‌. അതിനാല്‍ മെയ്‌ 31നകം പുതിയ ലോക്സഭാംഗങ്ങളെ തെരഞ്ഞെടുക്കേണ്ടതുണ്ട്‌. ചൂട്‌ ആരംഭിക്കുന്നതിനാല്‍ മെയ്‌ മാസം ആദ്യവാരം കൊണ്ട്‌ തെരഞ്ഞെടുപ്പ്‌ പ്രക്രിയ അവസാനിപ്പിക്കണമെന്ന രാഷ്ട്രീയ പാര്‍ട്ടികളുടെ ആവശ്യം തെരഞ്ഞെടുപ്പ്‌ കമ്മീഷന്‍ പരിഗണിച്ചിട്ടില്ലെന്നാണ്‌ സൂചന. 2009ല്‍ ഏപ്രില്‍ 16ന്‌ തുടങ്ങി മെയ്‌ 13ന്‌ അവസാനിച്ച അഞ്ചു ഘട്ടങ്ങളിലാണ്‌ തെരഞ്ഞടുപ്പ്‌ നടന്നത്‌. എന്നാല്‍ ഇത്തവണ 7 ഘട്ടങ്ങളിലേക്ക്‌ തെരഞ്ഞെടുപ്പ്‌ പ്രക്രിയ നീളുമെന്ന വിവരമാണ്‌ പുറത്തുവരുന്നത്‌. 
ആദ്യഘട്ടത്തില്‍ ഛത്തീസ്ഗഢ്‌, ഝാര്‍ഖണ്ഡ്‌ ഉള്‍പ്പെടെയുള്ള നക്സല്‍ ബാധിത സംസ്ഥാനങ്ങളിലും വടക്കുകിഴക്കന്‍ സംസ്ഥാനങ്ങളിലും തെരഞ്ഞെടുപ്പ്‌ നടക്കും. അര്‍ദ്ധ സൈനികവിഭാഗങ്ങളെ വിന്യസിച്ചിരിക്കുന്ന മേഖലകള്‍ ആദ്യഘട്ടത്തില്‍ പൂര്‍ത്തിയായാല്‍ മാത്രമേ മറ്റു സ്ഥലങ്ങളിലേക്ക്‌ സേനയെ മാറ്റാന്‍ സാധിക്കൂ. ഇതു സംബന്ധിച്ച്‌ കേന്ദ്ര ആഭ്യന്തര മന്ത്രാലയം, വിവിധ സംസ്ഥാനങ്ങള്‍,അര്‍ദ്ധസൈനിക വിഭാഗങ്ങള്‍,സംസ്ഥാനങ്ങളിലെ മുഖ്യതെരഞ്ഞെടുപ്പ്‌ ഉദ്യോഗസ്ഥര്‍ എന്നിവരുമായുള്ള ചര്‍ച്ചകളില്‍ കേന്ദ്രതെരഞ്ഞെടുപ്പ്‌ കമ്മീഷന്‍ ഏകദേശ ധാരണയിലെത്തിയിട്ടുണ്ട്‌. 
ആന്ധ്രാപ്രദേശിലെ നിയമസഭാ കാലാവധി ജൂണ്‍ 2നും ഒറീസയിലേത്‌ ജൂണ്‍ 7നും സിക്കിമിലേത്‌ മെയ്‌ 21നും അവസാനിക്കും. ആന്ധ്രയിലും ഒറീസയിലും അവസാനഘട്ടത്തിലായിരിക്കും തെരഞ്ഞെടുപ്പുകള്‍ നടക്കുക. തെലങ്കാനയില്‍ 17 ലോക്സഭാ മണ്ഡലങ്ങളും 117 നിയമസഭാ സീറ്റുകളുമുണ്ട്‌. സീമാന്ധ്രയില്‍ 25 ലോക്സഭാ സീറ്റുകളും 175 നിയമസഭാ സീറ്റുകളുമാണുള്ളത്‌. ഒറീസയില്‍ 147ഉം സിക്കിമില്‍ 23ഉം നിയമസഭാ സീറ്റുകളിലേക്കും തെരഞ്ഞെടുപ്പ്‌ നടക്കും.
ലോകത്തെ ഏറ്റവും വലിയ ജനാധിപത്യപ്രക്രിയയ്ക്കായി രാജ്യത്തെ 81.4 കോടി ജനങ്ങളാണ്‌ തയ്യാറെടുക്കുന്നത്‌. 9.71 കോടി കന്നിവോട്ടര്‍മാരും ഇത്തവണ ലോക്സഭയിലേക്ക്‌ വോട്ട്‌ രേഖപ്പെടുത്തും. 1.1 കോടി പേരാണ്‌ തെരഞ്ഞെടുപ്പ്‌ നടത്തിപ്പിനായി പ്രവര്‍ത്തിക്കുന്നത്‌. ഇതില്‍ പകുതിയും സുരക്ഷാ ചുമതലയ്ക്കായി നിയോഗിക്കുന്ന അര്‍ദ്ധസൈനിക വിഭാഗങ്ങളാണ്‌. 14.5 ലക്ഷം വോട്ടിംഗ്‌ യന്ത്രങ്ങളാണ്‌ തെരഞ്ഞെടുപ്പ്‌ പ്രക്രിയയ്ക്കായി തയ്യാറാക്കുന്നത്‌. ഇതില്‍ 2.5 ലക്ഷം വോട്ടിംഗ്‌ യന്ത്രങ്ങള്‍ പുതിയതായി വാങ്ങിയതാണ്‌. 
ലോക്സഭാ മണ്ഡലങ്ങളിലെ സ്ഥാനാര്‍ത്ഥികള്‍ക്ക്‌ ചെലവാക്കാവുന്ന തുക 75 ലക്ഷമായി വര്‍ദ്ധിപ്പിച്ചതും നോട്ട ഉപയോഗിച്ച്‌ സമ്മതിദാനാവകാശം വിനിയോഗിക്കാന്‍ കഴിയുന്നതും ഇത്തവണത്തെ പ്രത്യേകതയാണ്‌. 
സ്വന്തം ലേഖകന്‍

</TEXT>
</DOC>