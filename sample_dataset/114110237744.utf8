<DOC>
<DOCNO>114110237744.utf8</DOCNO>
<TEXT>


           വിവേചനപരമായ പട്ടയവിതരണത്തില്‍ നിന്ന് പിന്മാറണം : വി.മുരളീധരന്‍    

Sunday 2 November 2014 10:22 pm IST

        തിരുവനന്തപുരം: വ്യക്തമായ സൂക്ഷ്മ പരിശോധന നടത്താതെയും വിവേചനപരമായും ഒരുകൂട്ടം ആളുകള്‍ക്ക് മാത്രം ഭൂമിക്ക് പട്ടയം നല്‍കാനുള്ള തീരുമാനത്തില്‍നിന്ന് സര്‍ക്കാര്‍ പിന്മാറണമെന്ന് ബിജെപി സംസ്ഥാന പ്രസിഡന്റ് വി.മുരളീധരന്‍ ആവശ്യപ്പെട്ടു.

നിയമവിരുദ്ധമായി വനഭൂമിയും സര്‍ക്കാര്‍ ഭൂമിയും കൈയേറിയവര്‍ക്കാണ് ഇപ്പോള്‍ പട്ടയമേള നടത്തി ഭൂമി നിയമവിധേയമാക്കി നല്‍കുന്നത്. ആയിരക്കണക്കിന് ആദിവാസികളും പിന്നാക്കക്കാരും വീടുവയ്ക്കാന്‍ ഭൂമിയില്ലാതെ സെക്രട്ടേറിയേറ്റിനു മുന്നില്‍ നില്‍പ്പ് സമരം നടത്തുമ്പോഴാണ് അത് കണ്ടില്ലന്ന് നടിച്ച് സര്‍ക്കാരിന്റെ വിവേചനപരമായ നടപടിയെന്ന് മുരളീധരന്‍ പ്രസ്താവനയില്‍ പറഞ്ഞു. ഭൂമിയില്ലാത്തവര്‍ക്ക് ഭൂമികൊടുക്കാന്‍ നടപടിയെടുക്കാതെ കൈയേറ്റക്കാരെ സംരക്ഷിക്കുന്ന സമീപനം അംഗീകരിക്കാനാവില്ല. നിയമം ലംഘനക്കാര്‍ക്ക് ഭൂമി നല്‍കുന്നത് ദുരുപതിഷ്ഠമായ നീക്കമാണ്. മാസങ്ങളായി നില്‍പ്പു സമരം നടത്തുന്ന ആദിവാസികളുമായി ഫലപ്രദമായ ചര്‍ച്ചകള്‍ നടത്താന്‍ പോലും സര്‍ക്കാര്‍ തയ്യാറാകുന്നില്ല.

ഇടുക്കിയില്‍ പട്ടയം നേടുന്നവരില്‍ ഭൂരിഭാഗവും കുടുംബ സ്വത്തായി ഏക്കറുകണക്കിന് ഭൂമി ഓഹരി കിട്ടുന്നവരോ, കിട്ടിയവരോ ആണ്. രാഷ്ട്രീയ - മത സ്വാധീനമുപയോഗിച്ചാണ് ഇപ്പോള്‍ ഇവര്‍ പട്ടയം നേടിയിരിക്കുന്നത്. ഇത്തരക്കാരെ ഒഴിവാക്കി അര്‍ഹതപ്പെട്ടവര്‍ക്ക് ഭൂമി നല്‍കാനും ആദിവാസികളുടെ സമരം എത്രയും വേഗം അവസാനിപ്പിക്കാനും നടപടിയെടുക്കണം.അനധികൃതമായി പട്ടികയില്‍ കടന്നു കൂടിയവര്‍ക്ക് പട്ടയം നല്‍കരുത് ഇടുക്കിയിലെ പട്ടയമേളയില്‍ നിന്ന് സര്‍ക്കാര്‍ പിന്മാറണമെന്നും വി.മുരളീധരന്‍ ആവശ്യപ്പെട്ടു.

‘
    
</TEXT>
</DOC>