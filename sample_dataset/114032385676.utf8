<DOC>
<DOCNO>114032385676.utf8</DOCNO>
<TEXT>


           ആവശ്യമെങ്കില്‍ കേന്ദ്രസേനയെ വിളിക്കും    

Sunday 23 March 2014 11:14 pm IST

        തിരുവനന്തപുരം: ലോക്സഭാ തെരഞ്ഞെടുപ്പില്‍ ക്രമസമാധാനം ഉറപ്പുവരുത്താന്‍ സംസ്ഥാനത്തെ എല്ലാ ജില്ലകളിലും ആവശ്യമെന്നു കണ്ടാല്‍ കേന്ദ്രസേനയെ വിന്യസിക്കുമെന്ന്‌ കേന്ദ്ര തെരഞ്ഞെടുപ്പ്‌ കമ്മീഷന്‍ ഡയറക്ടര്‍ ജനറല്‍ ആശിഷ്‌ ശ്രീവാസ്തവ. നിഷ്പക്ഷവും സമാധാനപൂര്‍ണവുമായ തെരഞ്ഞെടുപ്പ്‌ ഉറപ്പുവരുത്തുകയാണ്‌ ലക്ഷ്യമെന്നും അദ്ദേഹം വ്യക്തമാക്കി. തെരഞ്ഞെടുപ്പില്‍ കള്ളപ്പണത്തിന്റെ ഒഴുക്ക്‌ തടയാന്‍ ആദായനികുതി വകുപ്പുമായി ചേര്‍ന്ന്‌ പരിശോധന കര്‍ശനമാക്കാന്‍ കമ്മീഷന്‍ തീരുമാനിച്ചിട്ടുണ്ട്‌. 
തെരഞ്ഞെടുപ്പില്‍ രാഷ്ട്രീയപാര്‍ട്ടി സ്ഥാനാര്‍ഥികളുടെ അപരന്മാര്‍ക്ക്‌ പാര്‍ട്ടികളുടേതിന്‌ സാമ്യമുള്ള ചിഹ്നങ്ങള്‍ അനുവദിക്കാതിരിക്കാന്‍ ശ്രദ്ധിക്കണമെന്ന്‌ രാഷ്ട്രീയപാര്‍ട്ടി നേതാക്കള്‍ തെരഞ്ഞെടുപ്പ്‌ കമ്മീഷന്‍ വിളിച്ചുചേര്‍ത്ത യോഗത്തില്‍ ആവശ്യപ്പെട്ടു. ചെക്ക്‌ പോസ്റ്റുകളില്‍ തെരഞ്ഞെടുപ്പ്‌ സ്ക്വാഡുകള്‍ നടത്തുന്ന അനാവശ്യപരിശോധനകള്‍ രാഷ്ട്രീയപാര്‍ട്ടികള്‍ക്ക്‌ ബുദ്ധിമുട്ടുണ്ടാക്കുന്നതായും നേതാക്കള്‍ പരാതിപ്പെട്ടു. പോസ്റ്ററുകളടക്കമുള്ള പ്രചാരണസാമഗ്രികള്‍ എത്തിക്കുന്നതിനെ അനാവശ്യ പരിശോധനകള്‍ വലയ്ക്കുന്നുണ്ട്‌. പ്രിന്ററും പബ്ലിഷറും കോപ്പികളുടെ എണ്ണവും കൃത്യമായി രേഖപ്പെടുത്തിയാലും പരിശോധനയുടെ പേരില്‍ മണിക്കൂറുകള്‍ തടഞ്ഞിടുകയാണ്‌. മൈക്ക്‌ ഓര്‍ഡര്‍ ലഭ്യമാക്കുന്നതിന്‌ ഏകജാലകസംവിധാനം ഏര്‍പ്പെടുത്തണം. മാവേലിക്കര പോലെ ചില മണ്ഡലങ്ങള്‍ മൂന്ന്‌ ജില്ലകളിലായാണ്‌ വ്യാപിച്ചുകിടക്കുന്നത്‌. 
ഇത്തരം മണ്ഡലങ്ങളില്‍ മൂന്ന്‌ ജില്ലാ പോലീസ്‌ സൂപ്രണ്ടുമാരുടെ അനുമതി തേടേണ്ട അവസ്ഥയാണ്‌ നിലവിലെന്നും ഇത്‌ മാറ്റണമെന്നും രാഷ്ട്രീയപാര്‍ട്ടികള്‍ ആവശ്യപ്പെട്ടു. പാര്‍ട്ടികളുടെ ആവശ്യങ്ങള്‍ അനുഭാവപൂര്‍വ്വം പരിശോധിക്കാമെന്ന്‌ തെരഞ്ഞെടുപ്പ്‌ ഉദ്യോഗസ്ഥര്‍ ഉറപ്പുനല്‍കി. കേന്ദ്ര തെരഞ്ഞെടുപ്പ്‌ കമ്മീഷന്‍ ഡയറക്ടര്‍ ജനറല്‍ ആശിഷ്‌ ശ്രീവാസ്തവയുടെ സാന്നിദ്ധ്യത്തില്‍ തൈക്കാട്‌ ഗസ്റ്റ്‌ ഹൗസില്‍ ചേര്‍ന്ന തെരഞ്ഞെടുപ്പവലോകന യോഗത്തില്‍ സംസ്ഥാന മുഖ്യ തെരഞ്ഞെടുപ്പ്‌ ഓഫീസര്‍ നളിനി നെറ്റോ, ജില്ലാ കളക്ടര്‍ ബിജു പ്രഭാകര്‍, വിവിധ പാര്‍ട്ടികളെ പ്രതിനിധീകരിച്ച്‌ അഡ്വ. ജെ.ആര്‍. പത്മകുമാര്‍, അതിയന്നൂര്‍ ശ്രീകുമാര്‍ (ബിജെപി), എം. വിജയകുമാര്‍, പ്രദീപന്‍ (സിപിഎം), ബിനോയ്‌ വിശ്വം (സിപിഐ), തമ്പാനൂര്‍ രവി, നെയ്യാറ്റിന്‍കര സനല്‍ (കോണ്‍ഗ്രസ്‌) തുടങ്ങിയവര്‍ പങ്കെടുത്തു. 
    
</TEXT>
</DOC>