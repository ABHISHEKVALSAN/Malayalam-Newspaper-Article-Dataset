<DOC>
<DOCNO>114092190663.utf8</DOCNO>
<TEXT>


           തെരഞ്ഞെടുപ്പു ദിനത്തില്‍ കുട്ടികള്‍ സത്യഗ്രഹം അനുഷ്ഠിച്ചു    

Sunday 21 September 2014 10:02 am IST

ആറന്മുള: ആറന്മുള വിമാനത്താവള വിരുദ്ധ അനിശ്ചിതകാല സമരത്തിന്റെ 59 ാ‍ം ദിവസം തെരഞ്ഞെടുപ്പ്‌ ദിനമായതിനാല്‍ വോട്ടവകാശമില്ലാത്ത ബാലികാബാലന്മാര്‍ സത്യഗ്രഹം അനുഷ്ഠിച്ചു. ബാലഗോകുലം, ബാലതരംഗം എന്നീ സംഘടനകളിലെ കുട്ടികള്‍ രാവിലെ 10 ന്‌ സത്യഗ്രഹം ആരംഭിച്ചു. സമരവേദി പൂര്‍ണ്ണമായും നിയന്ത്രിച്ച കുട്ടികള്‍ അവതരിപ്പിച്ച ലളിതഗാനം, കവിത, ദേശഭക്തിഗാനം തുടങ്ങിയവ സത്യാഗ്രഹപന്തലിന്‌ പുതുമ സമ്മാനിച്ചു.
ആറന്മുള വിമാനത്താവള സമരം വരും തലമുറയ്ക്കായി നടത്തുന്നതാണെന്നും കുട്ടികളാണ്‌ യഥാര്‍ത്ഥ സത്യഗ്രഹികള്‍ എന്നും ഉദ്ഘാടനം ചെയ്ത തോട്ടപ്പുഴശ്ശേരി സര്‍വ്വീസ്‌ സഹകരണ സംഘം പ്രസിഡന്റ്‌ മാത്യു ഉമ്മന്‍ അഭിപ്രായപ്പെട്ടു.
ബാലഗോകുലം ജില്ലാ രക്ഷാധികാരി ഇ. ബാലകൃഷ്ണന്‍ അദ്ധ്യക്ഷത വഹിച്ചു. ജില്ലാ ഉപാദ്ധ്യക്ഷന്‍ റ്റി.എസ്‌. മുരളീധരന്‍ മുഖ്യപ്രഭാഷണം നടത്തി. കുമാരി ദേവിക, ഹരിത എസ്‌. നായര്‍, പാര്‍വ്വതി, ആതിര മോഹന്‍ എന്നിവര്‍ കവിതാപാരായണവും കിടങ്ങന്നൂര്‍ ബാലഗോകുലം പ്രവര്‍ത്തകര്‍ പടയണി പാട്ടും അവതരിപ്പിച്ചു. ആറന്മുള ശൈലിയിലുള്ള വഞ്ചിപ്പാട്ട്‌ കുട്ടികളെ പഠിപ്പിച്ചു.പി.ആര്‍. ഷാജി സ്വാഗതം പറഞ്ഞു. പി.എസ്‌. ഗിരീഷ്‌, കുമാരി പാര്‍വ്വതി, അജീഷ്‌ എന്നിവര്‍ സംസാരിച്ചു. സത്യാഗ്രഹത്തിന്റെ അറുപതാം ദിവസമായ വെള്ളിയാഴ്ച പ്രമുഖ പരിസ്ഥിതി പ്രവര്‍ത്തകന്‍ വര്‍ഗീസ്‌ മുരിയാട്‌ സത്യാഗ്രഹം ഉദ്ഘാടനം ചെയ്യും.
    
</TEXT>
</DOC>