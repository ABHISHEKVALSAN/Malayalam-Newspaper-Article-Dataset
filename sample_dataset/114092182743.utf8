<DOC>
<DOCNO>114092182743.utf8</DOCNO>
<TEXT>


           എന്‍‌സിപിക്ക് സീറ്റ് നല്‍കില്ലെന്ന് സിപി‌എം അറിയിച്ചു    

Sunday 21 September 2014 10:12 am IST

തിരുവനന്തപുരം: ലോക്‌സഭാ തെരഞ്ഞെടുപ്പില്‍ സീറ്റ് നല്‍കാനാവില്ലെന്ന് ഉഭയകക്ഷി ചര്‍ച്ചയില്‍ സി.പി.എം എന്‍.സി.പിയെ അറിയിച്ചു. ദേശീയതലത്തില്‍ യു.പി.എയ്ക്കൊപ്പം നില്‍ക്കുന്ന എന്‍.സി.പിക്ക് സീറ്റ് നല്‍കാനാവില്ലെന്ന നിലപാട് സി.പി.എം ഇന്നും ആവര്‍ത്തിക്കുകയായിരുന്നു.

അതേസമയം സീറ്റ് നിഷേധിച്ച സാഹചര്യത്തില്‍ ഭാവി പരിപാടികള്‍ എന്താണെന്ന് പാര്‍ട്ടി യോഗം ചേര്‍ന്ന് തീരുമാനിക്കുമെന്ന് എന്‍.സി.പി നേതാവ് പീതാംബരന്‍ മാസ്റ്റര്‍ പറഞ്ഞു. എന്‍.സി.പിയോടുള്ള ഇടതുമുന്നണിയുടെ സമീപനം ശരിയല്ല. സീറ്റ് നിഷേധിച്ചതിന്റെ പേരില്‍ യു.ഡി.എഫിലേക്ക് പോവില്ലെന്നും അദ്ദേഹം പറഞ്ഞു.

ഇന്ദിരാഗാന്ധിയുടെ കാലം മുതല്‍ കോണ്‍ഗ്രസ് വിരുദ്ധ സമീപനം പുലര്‍ത്തുന്ന തങ്ങളോട് ഇത്തരം സമീപനം സ്വീകരിക്കരുതെന്നാണ് എന്‍സിപി നേതാക്കളുടെ നിലപാട്. ജനതാദള്‍ സെക്കുലര്‍, കേരളാ കോണ്‍ഗ്രസ് എന്നീ പാര്‍ട്ടികളുമായും ഇന്ന് സിപി‌എം നേതൃത്വം ചര്‍ച്ചനടത്തുന്നുണ്ട്. ജനതാദളിന് കോട്ടയം നല്‍കുന്ന കാര്യത്തില്‍ ഇതിനകം തന്നെ ധാരണയായിട്ടുണ്ട്.

കേരളാ കോണ്‍ഗ്രസിന്റെ സീറ്റ് ആവശ്യം മുന്നണി നേതൃത്വം തള്ളിക്കളയാനാണ് സാധ്യത.
    
</TEXT>
</DOC>