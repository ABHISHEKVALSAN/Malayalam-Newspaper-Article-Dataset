<DOC>
<DOCNO>114011668770.utf8</DOCNO>
<TEXT>


           കൊച്ചിയുള്‍പ്പെടെ തീര നഗരങ്ങളില്‍ ഭീകരാക്രമണത്തിന്‌ ലഷ്കര്‍ പദ്ധതി    

Thursday 16 January 2014 10:31 pm IST

        കൊച്ചി: രാജ്യത്തെ തീരമേഖലയില്‍ ഭീകരാക്രമണത്തിന്‌ ലഷ്കര്‍ പദ്ധതിയിട്ടതായി വിവരം. റിപ്പബ്ലിക്‌ ദിനത്തിലോ അതിനടുത്ത ദിവസങ്ങളിലോ രാജ്യത്ത്‌ മുബൈ മോഡല്‍ ആക്രമണം നടത്താനാണ്‌ ലഷ്കര്‍ പദ്ധതിയെന്നാണ്‌ ഐ ബി റിപ്പോര്‍ട്ട്‌ ചെയ്തിട്ടുളളത്‌. 
മുംബൈ ആക്രമണക്കേസില്‍ ഇന്ത്യ തേടുന്ന ഭീകരന്‍ ഹാഫിസ്‌ സയ്യദിന്റെ നേതൃത്വത്തിലാണ്‌ ഈ നീക്കമെന്നും സൂചനയുണ്ട്‌. ലാഹോര്‍ കേന്ദ്രമാക്കി നടന്ന ഗൂഢാലോചന സംബന്ധിച്ച വിവരങ്ങളാണ്‌ ഐബി കൈമാറിയിട്ടുള്ളത്‌. വടക്കു പടിഞ്ഞാറന്‍ അതിര്‍ത്തിയില്‍ സുരക്ഷ ശക്തമാക്കിയതിനെ തുടര്‍ന്നാണ്‌ കടല്‍ മാര്‍ഗ്ഗമുള്ള ആക്രമണ രീതി തെരഞ്ഞെടുക്കുന്നതെന്നാണ്‌ വിവരം. കേരളത്തില്‍ കൊച്ചിയെയാണ്‌ ഭീകരര്‍ ലക്ഷ്യമിടുന്നതെന്നും വിവരമുണ്ട്‌. 
നാവിക ആസ്ഥാനം, എല്‍എന്‍ജി ടെര്‍മിനല്‍, തുറമുഖം തുടങ്ങി തന്ത്രപ്രധാന കേന്ദ്രങ്ങളാണ്‌ കൊച്ചിയെ ലക്ഷ്യമിടാന്‍ ഭീകരരെ പ്രേരിപ്പിക്കുന്നത്‌. ഐബി റിപ്പോര്‍ട്ടിനെ തുടര്‍ന്ന്‌ തീരപ്രദേശത്ത്‌ ജാഗ്രതാ നിര്‍ദ്ദേശം നല്‍കിയിട്ടുണ്ട്‌. കോസ്റ്റ്‌ ഗാര്‍ഡിന്‌ ഇതു സംബന്ധിച്ച്‌ നിര്‍ദ്ദേശം നല്‍കിയിട്ടുണ്ട്‌. മുംബൈ മാതൃകയില്‍ ചാവേര്‍ ആക്രമണം നടത്താനാണ്‌ ലഷ്കര്‍ പദ്ധതിയെന്നാണ്‌ ഐബി റിപ്പോര്‍ട്ടിലുള്ളത്‌. 50 പേരടങ്ങുന്ന സംഘത്തിന്‌ ലാഹോറില്‍ പരിശീലനം നല്‍കിയതായും വിവരമുണ്ട്‌.

    
</TEXT>
</DOC>