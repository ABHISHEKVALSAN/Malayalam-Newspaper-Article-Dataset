<DOC>
<DOCNO>114092188390.utf8</DOCNO>
<TEXT>


           മാവേലിക്കരയുടെ മനംകവര്‍ന്ന്‌ , മനമറിഞ്ഞ്‌....    

Sunday 21 September 2014 10:05 am IST

കൊട്ടാരക്കര: "നവയുഗസാരഥി നരേന്ദ്രമോദിയുടെ വികസനസ്വപ്നങ്ങള്‍ മാറ്റത്തിനായി കൊതിക്കുന്ന മാവേലിക്കരയില്‍ നടപ്പാക്കുവാന്‍ നിങ്ങളുടെ അനുഗ്രഹം തേടി ബിജെപിയുടെ യുവസാരഥി ഇതാ.... അനുഗ്രഹിച്ചാലും, ആശീര്‍വദിച്ചാലും...." 
കേള്‍ക്കേണ്ട താമസം അമ്മമാരും സഹോദരിമാരും കുട്ടികളുമടങ്ങുന്ന വലിയൊരു നിരതന്നെ സ്ഥാനാര്‍ത്ഥിയെ കാണാനായി ഓടിയെത്തി. തൊട്ടുപുറകെ തുറന്ന ജീപ്പ്പില്‍ തൊഴുകൈകളോടെ സുധീര്‍ കടന്നുവന്നു. സ്വീകരണസ്ഥലം അല്ലാതിരുന്നിട്ടും ഓടിയെത്തിയവരെ നിരാശപ്പെടുത്താതെ വാഹനം നിര്‍ത്തി എല്ലാവരുടേയും കരംഗ്രഹിച്ച്‌ അനുഗ്രഹം തേടി, കന്നിക്കാരന്റെ പരിഭ്രമമില്ലാതെ അടുത്ത സ്വീകരണ സ്ഥലത്തേക്ക്‌.
പത്തനാപുരം നിയോജകമണ്ഡലത്തിലായിരുന്നു തിങ്കളാഴ്ച സുധീറിന്റെ പാര്‍ലമെന്ററി മത്സരത്തിലെ ആദ്യ സ്വീകരണം. ഞായറാഴ്ച ചെങ്ങന്നൂരിലെ തിരക്കുപിടിച്ച പരിപാടികള്‍ തീര്‍ന്നപ്പോള്‍ സമയം അര്‍ദ്ധരാത്രി. സുഹൃത്തുക്കള്‍ക്കും പാര്‍ട്ടി പ്രവര്‍ത്തകര്‍ക്കുമൊപ്പമിരുന്ന്‌ തെരഞ്ഞെടുപ്പിന്റെ തുടര്‍ പ്രവര്‍ത്തനങ്ങള്‍ ചര്‍ച്ച ചെയ്ത ശേഷം അല്‍പ സമയം ഉറക്കം. രാവിലെ ഉണര്‍ന്നെണീറ്റ്‌ യുവമോര്‍ച്ച നേതാക്കളായ ഷൈജുവിനും പ്രസാദിനുമൊപ്പം ചെങ്ങന്നൂരിലെ ശിവപാര്‍വതീക്ഷേത്രത്തില്‍ ദര്‍ശനം നടത്തി ആദ്യ സ്വീകരണ സ്ഥലമായ ഇരണൂരിലെത്തുമ്പോള്‍ മണ്ഡലം പ്രസിഡന്റ്‌ സുഭാഷ്‌ പട്ടാഴിയും മാവേലിക്കരയുടെ ചാര്‍ജ്ജുള്ള ബിജെപി മേഖലാ ജനറല്‍ സെക്രട്ടറി എം.എസ.്‌ ശ്യാംകുമാറും കാത്തുനില്‍ക്കുന്നുണ്ടായിരുന്നു. തൊട്ടടുത്തുള്ള മണ്ഡല്‍കാര്യവാഹക്‌ അജിശേഖറിന്റെ വീട്ടിലെത്തി അച്ഛനെയും അമ്മയേയും കണ്ട്‌ കുശലപ്രശ്നം നടത്തിയപ്പോഴേക്കും പെയിലറ്റ്‌ വാഹനങ്ങള്‍ റെഡി. 
എം.എസ്‌. ശ്യാംകുമാറിന്റെ ഉദ്ഘാടന പ്രസംഗത്തില്‍ ദേശീയ അന്തര്‍ദേശീയ വിഷയങ്ങള്‍ മുതല്‍ പ്രാദേശിക വിഷയങ്ങള്‍ വരെ നിരത്തി. സ്ഥാനാര്‍ത്ഥി പ്രസംഗം രണ്ടുവാക്കുകളിലൊതുക്കി. തുടര്‍ന്ന്‌ പ്രവര്‍ത്തകര്‍ മാലയും ഷാളും അണിയിച്ച്‌ സ്വീകരണം. വെട്ടിക്കവല ജംഗ്ഷനിലേക്ക്‌ ഇതിനകം തന്നെ മണ്ഡലം നേതാക്കളായ സേതു നെല്ലിക്കോട്‌, രാജഗോപാല്‍, ഉണ്ണിക്കൃഷ്ണന്‍, ബാബു വെട്ടിക്കവല എന്നിവരുടെ നേതൃത്വത്തില്‍ സംഘം യാത്രയായി. ഇതിനിടയില്‍ പുത്തരിയില്‍ കല്ലുകടിച്ചതുപോലെ സ്ഥാനാര്‍ത്ഥിയുടെ തുറന്ന ജീപ്പ്പെത്താന്‍ ഒരു മണിക്കൂറിലധികം താമസം നേരിട്ടു. ഇതിലുള്ള പരിഭവം നേതാക്കന്മാരുമായി പങ്കിട്ട്നില്‍ക്കുമ്പോള്‍ 10 മണിയോടെ സ്വീകരണ വാഹനം എത്തി. തുറന്ന വാഹനത്തിലേക്ക്‌ കയറിയതോടെ കേരളയുവത്വത്തിന്റെ സമരനായകന്‍ പഴയ ഊര്‍ജ്ജം വീണ്ടെടുത്തു. അനൗണ്‍സറുടെ വാഗ്ധോരണികള്‍ ഒഴുകിയതോടെ വഴിത്താരകളില്‍ സ്ഥാനാര്‍ത്ഥിയെ കാണാനും അഭിവാദ്യം അര്‍പ്പിക്കാനും ആള്‍ക്കാര്‍ ഓടിയെത്തി. 
വെട്ടിക്കവല ക്ഷേത്രജംഗ്ഷനില്‍ എത്തിയപ്പോള്‍ വിവാഹത്തില്‍ പങ്കെടുക്കാന്‍ എത്തിയവരടക്കം നല്ല തിരക്ക്‌. എല്ലാവരോടും വോട്ട്‌ അഭ്യര്‍ത്ഥിച്ച്‌ നാല്‌ സ്വീകരണ സ്ഥലങ്ങള്‍ പിന്നിട്ട്‌ ചിരട്ടക്കോണം കുരുമ്പേലില്‍ ഭാഗത്ത്‌ എത്തിയപ്പോള്‍ അമ്മമാര്‍ അടങ്ങുന്ന വലിയൊരു സംഘം കാത്ത്‌ നില്‍ക്കുന്നു. വാഹനത്തില്‍ നിന്നിറങ്ങി താമസിച്ചെത്തിയതിന്‌ അമ്മമാരോട്‌ ക്ഷമാപണം നടത്തിയതിനു ശേഷം ഓരോരുത്തരെയായി കണ്ട്‌ വോട്ട്‌ തന്നാല്‍ മാത്രം പോര മറ്റുള്ളവരെ കൊണ്ടും വോട്ട്‌ ചെയ്യിക്കാന്‍ പ്രവര്‍ത്തന രംഗത്ത്‌ ഇറങ്ങണമെന്നും ഓര്‍മ്മപ്പെടുത്തി. അമ്മമാര്‍ സമ്മതം മൂളിയതോടെ സ്ഥാനാര്‍ത്ഥിക്കും സന്തോഷം. കോക്കാട്‌ അടുക്കാറായപ്പോള്‍ ബൂത്ത്‌ കെട്ടിക്കൊണ്ടിരുന്ന എല്‍ഡിഎഫുകാര്‍ സ്ഥാനാര്‍ത്ഥിയെ കണ്ട്‌ കുശലം പറയാന്‍ എത്തി. നിങ്ങളുടെ സന്തോഷം മാത്രം പോര മാറ്റത്തിനായി ഒരു വോട്ടും തരണമെന്ന്‌ പറഞ്ഞപ്പോള്‍ തലകുലുക്കി അവരും സമ്മതം അറിയിച്ചു. ചക്കുവരയ്ക്കല്‍ ക്ഷേത്രമൈതാനത്തില്‍ എത്തിയപ്പോള്‍ കാത്ത്‌ നിന്നവര്‍ മുദ്രാവാക്യം മുഴക്കി സ്വീകരിച്ചു. തൊട്ടടുത്ത്‌ തന്നെയുള്ള കശുവണ്ടി ഫാക്ടറിയില്‍ സ്വീകരണത്തിന്‌ എത്തിയപ്പോള്‍ സമയം ഉച്ചയ്ക്ക്‌ 12.30. തൊഴിലാളികള്‍ ഊണിനായി റബര്‍ തോട്ടത്തിലും പരിസരത്തെ വീടുകളിലും കടകളിലുമായി അഭയം പ്രാപിച്ചിരുന്ന സമയമായിരുന്നു ഇത്‌. എങ്കിലും സ്ഥാനാര്‍ത്ഥി എത്തിയതറിഞ്ഞ്‌ എച്ചില്‍ കൈകളുമായി കുറേയധികം പേര്‍ സ്വീകരണത്തിനായി എത്തി. അവരെ കണ്ടതോടെ അതുവരെ രണ്ട്‌ വാക്കില്‍ നന്ദി പറഞ്ഞിരുന്ന സുധീര്‍ ആവേശത്തിലായി. 'അമ്മമാരെ, സഹോദരിമാരെ നിങ്ങള്‍ ഇപ്പോള്‍ എവിടെയിരുന്നാണ്‌ ഊണ്‌ കഴിക്കുന്നത്‌. എന്നും ഇങ്ങനെ മതിയോ? അടിസ്ഥാന സൗകര്യങ്ങള്‍ നിങ്ങള്‍ക്കും വേണ്ടേ? മുന്നണികള്‍ക്ക്‌ വര്‍ഷങ്ങളായി വോട്ട്‌ ചെയ്തിട്ട്‌ എന്ത്‌ നേടി? ഒരു കിലോ കശുവണ്ടി 500 രൂപയ്ക്ക്‌ മുകളില്‍ വില്‍ക്കുമ്പോള്‍ നിങ്ങള്‍ക്ക്‌ കിട്ടുന്ന കൂലി എത്ര തുച്ഛം? ഇതിനൊരു മാറ്റം വേണ്ടേ. മാറ്റത്തിനായി താമരയില്‍ വോട്ട്‌ ചെയ്യു...' 
വിളക്കുടി പഞ്ചായത്തിലെ സ്വീകരണത്തിന്‌ ശേഷം പിറവന്തൂരിലേക്ക്‌ കടന്നു. പലരും സമയം ചൂണ്ടിക്കാട്ടുന്നത്‌ ഉച്ചഭക്ഷണത്തിന്‌ വേണ്ടിയാണെന്ന്‌ അറിയാവുന്ന മണ്ഡലം പ്രസിഡന്റ്സുഭാഷ്‌ പട്ടാഴി എല്ലാവരോടും കുറച്ചുനേരം കൂടി കാക്കാന്‍ ആവശ്യപ്പെട്ടു. പിന്നെയും കുറെ സ്വീകരണ സ്ഥലങ്ങള്‍ പിന്നിട്ട്‌ നാല്‌ മണിയോടെ എലിക്കാട്ടൂര്‍ ക്ഷേത്രത്തിനു സമീപം എത്തിയപ്പോഴേക്കും ബിജെപി അനുഭാവികൂടിയായ അശോകനും കുടുംബവും ഭക്ഷണം ഒരുക്കി കാത്തിരിക്കുകയായിരുന്നു. പ്രവര്‍ത്തകര്‍ക്കൊപ്പം ഭക്ഷണം കഴിച്ച്‌ അച്ചന്‍കോവിലാറിന്റെ തീരത്ത്‌ അഞ്ചുമിനിറ്റ്‌ വിശ്രമിക്കാമെന്ന്‌ വിചാരിച്ചപ്പോഴേക്കും ഒരു സ്വീകരണത്തിനായി 20 കിലോമീറ്റര്‍ ദൂരം സഞ്ചരിക്കേണ്ട സ്ഥലം ഉള്‍പ്പെടെ നാല്‌ പഞ്ചായത്തുകള്‍ ബാക്കിയാണെന്ന്‌ നേതാക്കള്‍ അറിയിച്ചു. ഇതിനകം തന്നെ അടുത്ത സ്വീകരണ സ്ഥലങ്ങളില്‍ നരേന്ദ്ര മോദി എന്തുകൊണ്ട്‌ ഭാരതത്തിന്റെ പ്രധാനമന്ത്രിയാകണം, രാജ്യത്തെ വിലക്കയറ്റം, ഭീകരവാദസാന്നിധ്യം തുടങ്ങിയ വിഷയങ്ങളെപ്പറ്റി പെയിലറ്റുവണ്ടിയിലെ നേതാക്കള്‍ കത്തിക്കയറുകയായിരുന്നു. ക്ഷീണം മറന്ന്‌ വീണ്ടും തുറന്ന വാഹനത്തിലേക്ക്‌ മലയോര മേഖലയുടെ സ്പന്ദനം അറിഞ്ഞ്‌ കര്‍ഷകന്റെയും കര്‍ഷകതൊഴിലാളികളുടേയും സ്നേഹാദരങ്ങളേറ്റുവാങ്ങി പട്ടാഴിയിലെത്തിയപ്പോഴേക്കും മണി രാത്രി 10 കഴിഞ്ഞു. രാത്രികാല സ്വീകരണങ്ങളില്‍ വന്‍ജനാവലി കാത്തുനിന്നെങ്കിലും പല സ്വീകരണ സ്ഥലങ്ങളും സമയപരിമിതി മൂലം ഉപേക്ഷിച്ചു. തെരഞ്ഞെടുപ്പ്കമ്മീഷന്റെ നിര്‍ദ്ദേശത്തിന്റെ ഭാഗമായി മൈക്കുകള്‍ ഓഫ്‌ ചെയ്ത്‌ രണ്ടു പഞ്ചായത്തുകളിലെ പ്രധാന കേന്ദ്രങ്ങളിലെത്തി രാത്രി 12 മണിയോടെ സ്വീകരണം അവസാനിപ്പിച്ചു. പരാതിയുമായി എത്തിയ പ്രവര്‍ത്തകരോട്‌ ഇതിനിടയില്‍ ഒരു ദിവസം എത്താം എന്ന്‌ ഉറപ്പ്‌ നല്‍കി പിരിയുമ്പോഴേക്കും ചങ്ങനാശ്ശേരിയിലെ സ്വീകരണം തുടങ്ങാന്‍ മണിക്കൂറുകള്‍ മാത്രമേ ഉള്ളൂ എന്നും കൂടെയെത്തിയവര്‍ ഓര്‍മ്മിപ്പിച്ചു. എല്ലാവരോടും യാത്രപറഞ്ഞു ചെങ്ങന്നൂരിലേക്ക്‌ സ്ഥാനാര്‍ത്ഥിയും കൂട്ടരും യാത്രയായി....... ഒരു ലക്ഷത്തിലധികം വരുന്ന പുതിയ വോട്ടര്‍മാര്‍ തന്നെ തുണച്ചാല്‍ മാവേലിക്കരയില്‍ ചരിത്രം വഴിമാറുമെന്ന ആത്മവിശ്വാസത്തോടെ..........
ജി. സുരേഷ്‌

</TEXT>
</DOC>