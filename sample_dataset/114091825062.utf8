<DOC>
<DOCNO>114091825062.utf8</DOCNO>
<TEXT>


           നെടുമ്പാശേരി മനുഷ്യക്കടത്ത് : നാല് പേര്‍ അറസ്റ്റില്‍    

Thursday 18 September 2014 2:53 pm IST

        കൊച്ചി: പോലീസ് ഉദ്യോഗസ്ഥരടക്കം ഉന്നതര്‍ക്ക് ബന്ധമുള്ള നെടുമ്പാശ്ശേരി മനുഷ്യക്കടത്ത് കേസില്‍ നാല് പേരെ സിബിഐ അറസ്റ്റ് ചെയ്തു. ഇടനിലക്കാരായ കബീര്‍, മനീഷ്, അനില്‍ കുമാര്‍, സുധര്‍മന്‍ എന്നിവരാണ് അറസ്റ്റിലായത്. കൊടുങ്ങല്ലൂര്‍ ചാവക്കാട് സ്വദേശികളാണിവര്‍.

ഇന്ന് രാവിലെ നെടുമ്പാശ്ശേരി വിമാനത്താവളത്തില്‍ വെച്ചാണ് ഇവര്‍ പിടിയിലായത്. സ്ത്രീകള്‍ ഉള്‍പ്പടെയുള്ളവരെ ഇവര്‍ വിദേശത്തേയ്ക്ക് കടത്തിയിരുന്നു. പ്രതികളെ കുറിച്ചുള്ള കൂടുതല്‍ വിവരങ്ങള്‍ വെളിപ്പെടുത്താന്‍ സിബിഐ തയാറായിട്ടില്ല. ഇവരുടെ വീടുകളില്‍ പരിശോധനകള്‍ നടന്നുകൊണ്ടിരിക്കുകയാണ്.

മനുഷ്യക്കടത്തുമായി ബന്ധപ്പെട്ട കേസില്‍ പ്രതികളായവരുടേയും പ്രതികളെന്ന് സംശയിക്കുന്നവരുടേതും ഉള്‍പ്പെടെ 22 ഇടങ്ങളില്‍ നേരത്തേ സി.ബി.ഐ റെയ്ഡ് നടത്തിയിരുന്നു. പരിശോധനയില്‍ കിട്ടിയ രേഖകള്‍ വിശദമായി പരിശോധിച്ചപ്പോഴാണ് ഇവരുമായി ബന്ധം സ്ഥാപിച്ചിരുന്ന ഇടനിലക്കാരെ കുറിച്ച് സൂചന ലഭിച്ചത്. ഇടനിലക്കാരില്‍ നിന്നും മനുഷ്യക്കടത്തിന് പണം കൈപ്പറ്റിയ കൂടുതല്‍ ഉദ്യോഗസ്ഥരെ സംബന്ധിച്ചും വിവരം ലഭിച്ചിട്ടുണ്ട്.

സംഭവവുമായി ബന്ധപ്പെട്ട് സസ്‌പെന്‍ഷനിലുള്ള ഒരു ഡിവൈ‌എസ്‌പിയേയും അറസ്റ്റ് ചെയ്യുമെന്നാണറിയുന്നത്. ഇയാളെ നേരത്തെ രണ്ട് പ്രാവശ്യം സിബിഐ ചോദ്യം ചെയ്തിരുന്നു. ചോദ്യം ചെയ്യലിന് വീണ്ടും ഹാജരാകാന്‍ ഇയാളോട് ആവശ്യപ്പെട്ടിട്ടുണ്ട്.
    
</TEXT>
</DOC>