<DOC>
<DOCNO>114012971746.utf8</DOCNO>
<TEXT>


           പിരിച്ച പണത്തിന്‌ കണക്കില്ല: കേസെടുക്കുമെന്ന്‌ കോടതി    

Wednesday 29 January 2014 10:20 pm IST

ന്യൂദല്‍ഹി: ആംആദ്മി പാര്‍ട്ടി വിദേശങ്ങളില്‍ നിന്നുള്‍പ്പെടെ പിരിച്ച പണത്തിന്‌ കണക്കു നല്‍കിയിട്ടില്ലെന്ന്‌ കേന്ദ്രസര്‍ക്കാര്‍ ദല്‍ഹി ഹൈക്കോടതിയെ അറിയിച്ചു.
സംഭാവനകളുടെ ഉറവിടം സംബന്ധിച്ച അന്വേഷണങ്ങള്‍ക്ക്‌ പാര്‍ട്ടി വ്യക്തമായ മറുപടി നല്‍കുന്നില്ലെന്നും കേന്ദ്രസര്‍ക്കാര്‍ കോടതിയെ അറിയിച്ചു. വിവരങ്ങള്‍ എത്രയും പെട്ടെന്ന്‌ നല്‍കിയില്ലെങ്കില്‍ കെജ്രിവാളിനും കൂട്ടര്‍ക്കുമെതിരെ ക്രിമിനല്‍ കേസെടുക്കുമെന്ന്‌ ഇതേ തുടര്‍ന്ന്‌ കോടതി വ്യക്തമാക്കി. കേസ്‌ അടുത്തതായി പരിഗണിക്കുന്ന ഫെബ്രുവരി 5നകം വിവരങ്ങള്‍ നല്‍കണമെന്നാണ്‌ കോടതി നിര്‍ദ്ദേശം. 
വിദേശ പണം സ്വീകരിക്കുന്നതുമായി ബന്ധപ്പെട്ട്‌ ആം ആദ്മി പാര്‍ട്ടി നിയമലംഘനം നടത്തിയത്‌ അന്വേഷിക്കണമെന്നാവശ്യപ്പെട്ട്‌ കോടതിയില്‍ സമര്‍പ്പിക്കപ്പെട്ട ഹര്‍ജി പരിഗണിക്കവേയാണ്‌ സംഭാവന സ്വീകരിച്ചതിന്റെ കണക്കുകള്‍ പാര്‍ട്ടി നല്‍കുന്നില്ലെന്ന്‌ കേന്ദ്രസര്‍ക്കാര്‍ വ്യക്തമാക്കിയത്‌. അഡീഷണല്‍ സോളിസിറ്റര്‍ ജനറല്‍ രാജീവ്‌ മെഹ്‌റയാണ്‌ ഇക്കാര്യം കോടതിയെ ധരിപ്പിച്ചത്‌. ഫണ്ടിന്റെ ഉറവിടം വ്യക്തമാക്കണമെന്നാവശ്യപ്പെട്ട്‌ രണ്ടു തവണ ആംആദ്മി പാര്‍ട്ടിക്ക്‌ നോട്ടീസയച്ചെങ്കിലും മറുപടി നല്‍കിയില്ലെന്ന്‌ അഡീഷണല്‍ സോളിസിറ്റര്‍ ജനറല്‍ പറഞ്ഞു. 
ബാങ്ക്‌ അക്കൗണ്ടുകളുടെ ഉള്‍പ്പെടെയുള്ള വിവരം ആവശ്യപ്പെട്ട്‌ നവംബര്‍ 4ന്‌ ആം ആദ്മി പാര്‍ട്ടിക്ക്‌ കേന്ദ്രസര്‍ക്കാര്‍ നോട്ടീസയച്ചിരുന്നു. അതിനു മറുപടി ലഭിക്കാതായതോടെയാണ്‌ രണ്ടാമത്തെ നോട്ടീസും അയച്ചതെന്ന്‌ കേന്ദ്ര ആഭ്യന്തരമന്ത്രാലയത്തിനു വേണ്ടി ഹാജരായ രാജീവ്‌ മെഹ്‌റ കോടതിയെ ധരിപ്പിച്ചു. 
ഇതേ തുടര്‍ന്ന്‌ ആംആദ്മി പാര്‍ട്ടി രജിസ്റ്റര്‍ ചെയ്ത പാര്‍ട്ടിയാണെന്നും വിവരങ്ങള്‍ നല്‍കണമെന്നും ജസ്റ്റിസ്‌ പ്രദീപ്‌ നന്ദ്രജോഗ്‌ നിര്‍ദ്ദേശിച്ചു. അരവിന്ദ്‌ കെജ്രിവാള്‍, മനീഷ്‌ സിസോദിയ,ശാന്തി ഭൂഷണ്‍,പ്രശാന്ത്‌ ഭൂഷണ്‍ എന്നിവര്‍ക്കെതിരെയാണ്‌ ഹര്‍ജി സമര്‍പ്പിച്ചിരിക്കുന്നത്‌. ആംആദ്മി പാര്‍ട്ടിയുടെ അക്കൗണ്ടുകള്‍ പരിശോധിക്കണമെന്ന്‌ ഹൈക്കോടതി നേരത്തെ കേന്ദ്രസര്‍ക്കാരിന്‌ നിര്‍ദ്ദേശം നല്‍കിയിരുന്നു. 
    
</TEXT>
</DOC>