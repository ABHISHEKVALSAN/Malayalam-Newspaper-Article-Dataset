<DOC>
<DOCNO>114052803471.utf8</DOCNO>
<TEXT>


           കളമശ്ശേരി ഭൂമി തട്ടിപ്പ്: രണ്ടാം പ്രതി മുറാദിനെ കസ്റ്റഡിയിലെടുത്തു    

Wednesday 28 May 2014 1:46 pm IST

കൊച്ചി: കളമശ്ശേരി ഭൂമി തട്ടിപ്പ് കേസിലെ രണ്ടാം പ്രതി മുറാദിനെ പോലീസ് കസ്റ്റഡിയിലെടുത്തു. ആയുധ നിരോധന നിയമപ്രകാരമാണ് നടപടി. തൃക്കാക്കരയില്‍ സ്‌പെഷ്യല്‍ വില്ലേജ് ഓഫീസര്‍ ആയിരിക്കെയാണ് മുറാദ് കളമശ്ശേരി ഭൂമി തട്ടിപ്പില്‍ പങ്കാളിയാകുന്നത്. 

കൂടുതല്‍ അന്വേഷണങ്ങള്‍ക്കായാണ് ചേര്‍ത്തല ഡിവൈഎസ്‌പിയുടെ നേതൃത്വത്തിലുള്ള സംഘം മുറാദിനെ കസ്റ്റഡിയില്‍ എടുത്തിരിക്കുന്നത്. കളമശ്ശേരി ഭൂമി തട്ടിപ്പ് കേസ് പ്രതികളുടെ വീടുകളില്‍ ദിവസങ്ങള്‍ക്ക് മുമ്പ് സിബിഐ റെയ്ഡ് നടത്തിയിരുന്നു. ഈ റെയ്ഡില്‍ മുറാദിന്റെ ചേര്‍ത്തലയിലെ വീട്ടില്‍ നിന്നും പത്ത് വെടിയുണ്ടകള്‍ കണ്ടെടുത്തിരുന്നു. 

പോലീസുകാര്‍ ഉപയോഗിക്കുന്ന 303 റൈഫിളില്‍ ഉപയോഗിക്കാവുന്ന വെടിയുണ്ടകളാണ് പിടിച്ചെടുത്തത്. തുടര്‍ന്ന് ആയുധ നിരോധന നിയമപ്രകാരം മുറാദിനെതിരെ പൊലീസ് കേസ് എടുക്കുകയായിരുന്നു. റവന്യൂ വിഭാഗത്തിലേക്ക്‌ വരുന്നതിനുമുമ്പ്‌ മുറാദ്‌ കേരളാ പോലീസിലായിരുന്നു ജോലി ചെയ്‌തിരുന്നത്‌. 98 മുതല്‍ 2004 വരെയുള്ള പോലീസ്‌ സര്‍വീസിനിടെ പോലീസുകാരുടെ തോക്കില്‍ ഉപയോഗിച്ചിരുന്ന വെടിയുണ്ടകള്‍ കൈവശപ്പെടുത്തുകയായിരുന്നെന്നാണു നിഗമനം. 

    
</TEXT>
</DOC>