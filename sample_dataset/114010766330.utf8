<DOC>
<DOCNO>114010766330.utf8</DOCNO>
<TEXT>


           ആറന്മുളയില്‍ കഴിഞ്ഞ ഇടത് സര്‍ക്കാരിന് തെറ്റുപറ്റി: എം.എ ബേബി    

Tuesday 7 January 2014 1:34 pm IST

തിരുവനന്തപുരം: ആറന്മുള വിമാനത്താവള പദ്ധതിയില്‍ കഴിഞ്ഞ ഇടത് സര്‍ക്കാരിന് തെറ്റു പറ്റിയെന്ന് സിപി‌എം പോളിറ്റ് ബ്യുറോ അംഗം എംഎ ബേബി നിയമ സഭയില്‍ പറഞ്ഞു. കഴിഞ്ഞ സര്‍ക്കാരിന് പറ്റിയ തെറ്റ് തിരുത്തേണ്ട യുഡിഎഫ് ചെറിയ തെറ്റുകളില്‍ നിന്നു വലിയ തെറ്റുകളിലേക്കു പോകുകയാണെന്നും ബേബി പറഞ്ഞു.

ആറന്‍മുളയിലെ ഭൂമി വിമാനത്താവളക്കമ്പനിയായി കെജിഎസ് ഗ്രൂപ്പിനു പോക്കുവരവ് ചെയ്തുകൊടുക്കാന്‍ കളക്ടര്‍ക്ക് നിര്‍ദേശം നല്‍കിയതാണ് കഴിഞ്ഞ എല്‍‌ഡി‌എഫ് സര്‍ക്കാരിന് പറ്റിയ തെറ്റ്. ഇതിന്റെ പേരില്‍ വലിയ തെറ്റുകളെ ന്യായീകരിക്കാനാകില്ല. ചെറിയ തെറ്റുകള്‍ സ്വാഭാവികമാണെന്നും അതു വലിയ തെറ്റുകളാക്കി മാറ്റാതെ നോക്കുകയാണു വേണ്ടതെന്നും ബേബി പറഞ്ഞു.

നിയമസഭയിലെ ഭൂരിപക്ഷം എംഎല്‍എമാരും എതിര്‍ക്കുന്ന പദ്ധതി നടപ്പിലാക്കാനാണ് സര്‍ക്കാര്‍ ശ്രമിക്കുന്നത്. പദ്ധതി നടപ്പിലായാല്‍ കേരള ജനത പൊറുക്കില്ല. ആറന്മുള പദ്ധതിയില്‍ സര്‍ക്കാര്‍ ഓഹരിയെടുത്തതും പ്രതിഷേധാര്‍ഹമാണ്. എം എ ബേബി പറഞ്ഞു. ഗവര്‍ണറുടെ നയപ്രഖ്യാപന പ്രസംഗത്തിന്മേലുള്ള നന്ദി പ്രമേയ ചര്‍ച്ചയ്ക്കിടയിലായിരുന്നു ബേബിയുടെ പരാമര്‍ശം. 

 ഭൂമി വിമാനത്താവളക്കമ്പനിയായകെജിഎസ് ഗ്രൂപ്പിനു പോക്കുവരവ് ചെയ്തു കൊടുത്തത് യുഡിഎഫ് കാലത്താണ് എന്നു തെളിയിക്കുന്ന രേഖകള്‍ ഇന്നലെ പുറത്തു വന്നിരുന്നു. ആറന്മുള വിമാനത്താവള പദ്ധതിക്കെതിരെ പിണറായി വിജയനും വിഎസ് അച്യുതാനന്ദനും നേരത്തെ രംഗത്തെത്തിയിരുന്നു. ആറന്മുള വിമാനത്താവള പദ്ധതിക്ക് പിന്നില്‍ അദൃശ്യശക്തികളാണെന്നാണ് പിണറായി വിജയന്‍ പ്രതികരിച്ചത്.

കനത്ത പ്രത്യാഘാതങ്ങള്‍ ഉണ്ടാകുമെന്ന് ഉറപ്പുള്ളപ്പോഴും പദ്ധതിയുമായി മുന്നോട്ട് പോകുന്നതില്‍നിന്ന് അതാണ് വ്യക്തമാകുന്നതെന്നും പിണറായി വെളിപ്പെടുത്തിയിരുന്നു. വിഎസും പദ്ധതിക്കെതിരം രംഗത്തെത്തിയിരുന്നു. അതിന് പിന്നാലെയാണ് എം എ ബേബി രംഗത്തെത്തിയത്.
    
</TEXT>
</DOC>