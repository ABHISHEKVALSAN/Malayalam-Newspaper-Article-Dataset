<DOC>
<DOCNO>114052001318.utf8</DOCNO>
<TEXT>


           നല്ലകാര്യങ്ങളില്‍ മോദിക്ക്‌ പിന്തുണ: ഇന്നസെന്റ്‌    

Tuesday 20 May 2014 10:33 pm IST

തൃശൂര്‍: നിയുക്ത പ്രധാനമന്ത്രി നരേന്ദ്രമോദിയുടെ നല്ലകാര്യങ്ങള്‍ക്ക്‌ തന്റെ പിന്തുണ ഉണ്ടാകുമെന്ന്‌ ഇന്നസെന്റ്‌. എംപിയായി തെരഞ്ഞെടുക്കപ്പെട്ടതിനെത്തുടര്‍ന്ന്‌ പ്രസ്സ്‌ ക്ലബ്ബില്‍ നടന്ന മീറ്റ്ദ പ്രസ്സ്‌ പരിപാടിയില്‍ സംസാരിക്കുകയായിരുന്നു അദ്ദേഹം. വികസനത്തിന്റെ കാര്യത്തില്‍ രാഷ്ട്രീയം നോക്കേണ്ടതില്ലെന്നും അദ്ദേഹം തുറന്നു പറഞ്ഞു. സിപിഎമ്മില്‍ ചേര്‍ന്ന്‌ പ്രവര്‍ത്തിക്കണമോ എന്ന കാര്യം തീരുമാനിച്ചിട്ടില്ല. ചാലക്കുടിയുടെ വികസനവുമായി ബന്ധപ്പെട്ട്‌ എംഎല്‍എമാരുമായി ചര്‍ച്ച ചെയ്ത്‌ തീരുമാനമെടുക്കും. പാര്‍ട്ടിയുമായി വിയോജിപ്പുള്ള കാര്യങ്ങള്‍ പാര്‍ട്ടിതലത്തില്‍ തന്നെ ചര്‍ച്ച ചെയ്യും. അതുപോലുള്ള വിഷയങ്ങളൊന്നും ഉണ്ടാകില്ലെന്നാണ്‌ തന്റെ പ്രതീക്ഷയെന്നും അദ്ദേഹം കൂട്ടിച്ചേര്‍ത്തു. ചാലക്കുടി മണ്ഡലത്തിന്റെ വിവിധ പ്രശ്നങ്ങളും വികസന പ്രശ്നങ്ങളെയുംകുറിച്ച്‌ ബന്ധപ്പെട്ടവര്‍ക്ക്‌ മുന്നില്‍ നിവേദനം സമര്‍പ്പിക്കുമെന്നും അദ്ദേഹം പറഞ്ഞു. പ്രസ്സ്‌ ക്ലബ്ബ്‌ പ്രസിഡണ്ട്‌ രാധാകൃഷ്ണന്‍ അദ്ധ്യക്ഷനായിരുന്നു. 
    
</TEXT>
</DOC>