<DOC>
<DOCNO>114011769068.utf8</DOCNO>
<TEXT>


           ഗ്യാസ്‌ വില നിയന്ത്രിക്കില്ല; 12 സിലിണ്ടര്‍ ആക്കും    

Friday 17 January 2014 10:17 pm IST

        ന്യൂദല്‍ഹി: വര്‍ഷം ഒമ്പതു ഗ്യാസ്‌ സിലിണ്ടര്‍ എന്ന നിയന്ത്രണം 12 ആക്കുന്നു. ഇതു സംബന്ധിച്ച്‌ കേന്ദ്ര പെട്രോളിയം വകുപ്പു മന്ത്രിയുടെ നിര്‍ദ്ദേശം കിട്ടിയാലുടന്‍ നടപടിയെടുക്കുമെന്ന്‌ വകുപ്പ്‌ ഉദ്യോഗസ്ഥര്‍ അറിയിച്ചു. ഇന്നലെ കോണ്‍ഗ്രസ്‌ സമ്മേളന വേദിയിലാണ്‌ മന്ത്രി വീരപ്പ മൊയ്‌ലി ഗ്യാസ്‌ സിലിണ്ടര്‍ വിതരണത്തിന്റെ എണ്ണം കൂട്ടുമെന്ന്‌ പ്രഖ്യാപിച്ചത്‌. എന്നാല്‍ അനുദിനം വര്‍ദ്ധിക്കുന്ന പാചക വാതക വില നിയന്ത്രിക്കുന്നതു സംബന്ധിച്ച്‌ ഒരു തീരുമാനവും മന്ത്രി പ്രഖ്യാപിച്ചില്ല.
അതേസമയം, പാര്‍ലമെന്റ്‌ സമ്മേളന തീയതി പ്രഖ്യാപിച്ചിരിക്കെ ഒരു മന്ത്രി പാര്‍ട്ടി സമ്മേളന വേദിയില്‍ സര്‍ക്കാര്‍ നയം പ്രഖ്യാപിച്ചത്‌ എല്ലാ ഔദ്യോഗിക മര്യാദകളേയും ലംഘിക്കുന്നതാണെന്ന്‌ വിമര്‍ശനം ഉയര്‍ന്നിട്ടുണ്ട്‌. 
കഴിഞ്ഞ ദിവസമാണ്‌ മന്ത്രി മൊയ്‌ലി കണക്കുകള്‍ നിരത്തി ഒമ്പതു സിലിണ്ടര്‍ എന്ന നിലപാടിനെ ന്യായീകരിച്ചത്‌. 15 കോടി ഗ്യാസ്‌ ഉപഭോക്താക്കളില്‍ 89 ശതമാനം വര്‍ഷം ഒമ്പതു സിലിണ്ടറേ ഉപയോഗിക്കുന്നുള്ളുവെന്നായിരുന്നു മൊയ്‌ലി വിശദീകരിച്ചത്‌. 
    
</TEXT>
</DOC>