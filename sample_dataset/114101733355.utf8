<DOC>
<DOCNO>114101733355.utf8</DOCNO>
<TEXT>


           നിരാശ്രയര്‍ക്ക് ഭൂമി ദാനം നല്‍കി പോലീസുകാരന്‍ മാതൃകയായി    

Friday 17 October 2014 2:16 am IST

        മുഹമ്മ(ആലപ്പുഴ): നിരാശ്രയരും നിരാലംബരായവര്‍ക്കും ഭൂമി ദാനം ചെയ്ത് ട്രാഫിക് പോലീസുകാരന്‍ മാതൃകയായി. മാരാരിക്കുളം തെക്ക് പഞ്ചായത്ത് ചുള്ളിക്കല്‍ ലെസ്‌ലിന്‍ അഗസ്റ്റിനാണ് കാരുണ്യത്തിന്റെ ഉറവ വറ്റാത്ത സഹായഹസ്തവുമായി ഭൂരഹിതരെ തേടിയെത്തിയത്. കലവൂര്‍ വില്ലേജില്‍ ബ്ലോക്ക് നമ്പര്‍ ഒന്നില്‍ സര്‍വേ 107/7ല്‍പ്പെട്ട വസ്തുവാണ് ദാനമായി നല്‍കിയത്.

ലെസ്‌ലിന്‍ അഗസ്റ്റിന്റെ ഭാര്യ ജയശ്രീയുടെ പേരിലുള്ളതാണ് വസ്തു. ആകെയുള്ള 30 സെന്റ് ഭൂമിയില്‍ നിന്നും വഴിയുള്‍പ്പെടെ 21 സെന്റ് ഭൂമി ഇന്നലെ ദാനാധാര പ്രകാരം ഭൂമിയില്ലാത്തവര്‍ക്ക് നല്‍കുകയായിരുന്നു. എറണാകുളം പൂക്കാട്ടുപടി വിധവയായ ജാന്‍സിയും കുടുംബവും, പൂട്ടാക്കുപടി ഷാഹിദ, പൊള്ളേത്തൈ ജോസഫും കുടുംബവും, പൊള്ളേത്തൈ സാലസും കുടുംബവും, കുമ്പളങ്ങി സലീനയും കുടുംബവും, അനിതയും കുടുംബവും, വിപിനും കുടുംബവും എന്നിവര്‍ക്കാണ് ഭൂമി ദാനമായി ലഭിച്ചത്.

30 സെന്റില്‍ ഒമ്പത് സെന്റ് നേരത്തെ കടല്‍ക്ഷോഭത്തില്‍ കിടപ്പാടം നഷ്ടപ്പെട്ട പുറക്കാട് കുഞ്ഞുമുഹമ്മദിനും, രാജീവ് കുമാറിനും, ഉദയകുമാറിനുമായി 2014 ജൂലൈയില്‍ നല്‍കിയിരുന്നു. ഭൂമി ദാനമായി നല്‍കിയവരെല്ലാം ഗുരുതര രോഗബാധിതരോ വികലാംഗരോ ആണെന്ന പ്രത്യേകതയുമുണ്ട്. 1986ല്‍ പോലീസില്‍ ചേര്‍ന്ന ലെസ്‌ലിന്‍ അഗസ്റ്റിന്‍ 1990 മുതല്‍ പള്ളൂരുത്തിയില്‍ ട്രാഫിക് സ്‌റ്റേഷനിലാണ് ജോലി ചെയ്യുന്നത്.

പോലീസ് അസോസിയേഷന്‍ മുഖാന്തിരം ഭൂമി ദാനം ചെയ്യണമെന്നാഗ്രഹിച്ചെങ്കിലും അത് നടന്നില്ല. എഴുപുന്ന കരുമാന്‍ഞ്ചേരി കുടുംബാംഗമായ ഭാര്യ ജയശ്രീയും മക്കളായ അരുള്‍, അമല്‍ എന്നിവരും ലെസ്‌ലിന്‍ അഗസ്റ്റിന് പൂര്‍ണ പിന്തുണ നല്‍കുന്നു. ഭൂമി നല്‍കിയത് കൊണ്ടുമാത്രം അദ്ദേഹം തൃപ്തനല്ല. ഇവര്‍ക്ക് വീട് വച്ച് നല്‍കാന്‍ രാഷ്ട്രീയ നേതൃത്വങ്ങളോ സന്നദ്ധ സംഘടനകളോ തയാറാകണമെന്ന് അദ്ദേഹം അഭ്യര്‍ത്ഥിച്ചെങ്കിലും ഫലം കണ്ടില്ല.
ആദ്യം ഭൂമി നല്‍കിയ മൂന്നുപേര്‍ക്ക് കൈത്താങ്ങായി അമൃതാനന്ദമയി മഠം എത്തിയതില്‍ ലെസ്‌ലിന്‍ അഗസ്റ്റിന്‍ സംതൃപ്തനാണ്. അരുള്‍ ഐഎന്‍എസ് ദ്രോണാചാര്യയില്‍ ജോലി ചെയ്യുന്നു. അമല്‍ കാക്കനാട് എന്‍ജിനീയറിങ്ങിന് പഠിക്കുന്നു.
    
</TEXT>
</DOC>