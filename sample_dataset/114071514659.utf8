<DOC>
<DOCNO>114071514659.utf8</DOCNO>
<TEXT>


           യുപിയില്‍ രാം നായിക്, ഗുജറാത്തില്‍ കോഹ്‌ലി    

Tuesday 15 July 2014 11:56 am IST

ന്യൂദല്‍ഹി: അഞ്ചു സംസ്ഥാനങ്ങളില്‍ പുതിയ ഗവര്‍ണ്ണര്‍മാരെ നിയമിച്ച് ഉത്തരവ്. ഉത്തര്‍പ്രദേശ്, പശ്ചിമ ബംഗാള്‍, ഗുജറാത്ത്,ഛത്തീസ്ഗഢ്,നാഗാലാന്റ്എന്നിവിടങ്ങളിലാണ് പുതിയ ഗവര്‍ണ്ണര്‍മാരെ നിയമിച്ചത്. ഒഴിവുള്ള കര്‍ണ്ണാടക, ത്രിപുര, പുതുശ്ശേരി എന്നിവിടങ്ങളിലും ഉടന്‍ ഗവര്‍ണ്ണര്‍മാരെ പ്രഖ്യാപിക്കും.
ഉത്തര്‍പ്രദേശ് ഗവര്‍ണ്ണറായി മുന്‍കേന്ദ്രമന്ത്രിയും ബിജെപിയുടെ മുതിര്‍ന്ന നേതാവുമായ രാംനായിക്കിനെയാണ് നിയമിച്ചത്. മുന്‍ ഉത്തര്‍പ്രദേശ് നിയമസഭാ സ്പീക്കറായ കേസരി നാഥ് ത്രിപാഠിയെ പശ്ചിമബംഗാളിലേക്കും ഓം പ്രകാശ് കോഹ്‌ലിയെ ഗുജറാത്തിലേക്കും ബല്‍റാംജിദാസ് ഠണ്ടനെ ഛത്തീസ്ഗഢിലും നിയോഗിച്ചു. പത്മനാഭ ആചാര്യയാണ് നാഗാലാന്റിന്റെ പുതിയ ഗവര്‍ണ്ണര്‍. ഗവര്‍ണര്‍ പദത്തില്‍നിന്നുള്ള വക്കം പുരുഷോത്തമന്റെ രാജി സ്വീകരിച്ച രാഷ്ട്രപതി പത്മനാഭാചാര്യക്ക് ത്രിപുരയുടെ അധിക ചുമതലയും നല്‍കിയിട്ടുണ്ട്. 
അടല്‍ ബിഹാരി വാജ്‌പേയി മന്ത്രിസഭയിലെ പെട്രോളിയം മന്ത്രിയായിരുന്ന രാംനായിക് രാജിവെച്ചൊഴിഞ്ഞ ബി.എല്‍. ജോഷിയുടെ പിന്‍ഗാമിയായാണ് യുപി രാജ്ഭവനിലെത്തുന്നത്. മുന്‍ദേശീയ സുരക്ഷാ ഉപദേഷ്ടാവ് എം.കെ. നാരായണന്‍ രാജിവെച്ച ഒഴിവിലാണ് ബംഗാളില്‍ കേസരി നാഥ് ത്രിപാഠിയുടെ നിയമനം.
    
</TEXT>
</DOC>