<DOC>
<DOCNO>114042092679.utf8</DOCNO>
<TEXT>


            ബംഗാളില്‍ ബിജെപി ശക്തമാകുന്നു; വോട്ട് വിഹിതം ഇരട്ടിക്കും, ഇടതരും ആശങ്കയില്‍     

Sunday 20 April 2014 1:50 am IST

        കൊല്‍ക്കൊത്ത:  പശ്ചിമ ബംഗാളിന്റെ തീരങ്ങളില്‍ ഉയര്‍ന്നടിക്കുന്ന മോദി തരംഗം മറ്റു  പാര്‍ട്ടികളെ ആശങ്കപ്പെടുത്തുന്നു. ഒരുകാലത്ത് ഇടത്തിന്റെ ചുവപ്പു  കോട്ടയായിരുന്ന സംസ്ഥാനം തൃണമൂല്‍ കോണ്‍ഗ്രസിന്റെ പിടിയിലേക്കു പോകുന്നതു  കണ്ട ജനത ഇപ്പോള്‍ കാവിയുടെ കടലിരമ്പത്തിനു കാതോര്‍ക്കുകയും കൈ നീട്ടി  സ്വീകരിക്കുകയും ചെയ്യുന്നതു കാണുമ്പോള്‍ മറ്റു പാര്‍ട്ടികള്‍ അമ്പരന്നു  നില്‍ക്കുന്നുവെന്നാണ് മാധ്യമങ്ങളുടെ നിരീക്ഷണം. 2009-ലെ തെരഞ്ഞെടുപ്പില്‍  ആറു ശതമാനം വോട്ടു വിഹിതം കൊണ്ടു തൃപ്തിപ്പെട്ട ബിജെപിക്ക് 2014-ല്‍ 12  ശതമാനമായി വോട്ടു വര്‍ദ്ധിക്കുമെന്ന് ഇന്ത്യാ ടുഡേ ഗ്രൂപ്പിന്റെ  ടെലിവിഷ്വന്‍ ചാനലായ ഹെഡ്‌ലൈന്‍സ് ടുഡേ റിപ്പോര്‍ട്ടുചെയ്യുന്നു.
സര്‍വേകള്‍  പറഞ്ഞത് ബിജെപിക്ക് 10 ശതമാനം വോട്ടു നേടാനാവുമെന്നാണ്. എന്നാല്‍ സംസ്ഥാന  സന്ദര്‍ശനം നടത്തിയ മോദി ജനങ്ങളുടെ വര്‍ദ്ധിച്ച പിന്തുണ നേടിക്കഴിഞ്ഞെന്ന്  അവര്‍ വിലയിരുത്തുന്നു. 28 ശതമാനം വരുന്ന മുസ്ലിം ന്യൂനപക്ഷ  വോട്ടു'കഴിച്ചാല്‍ ശേഷിക്കുന്ന ഹിന്ദു വോട്ടുകള്‍ വിഭജിക്കപ്പെടുകയും  ബിജെപിക്ക് അനുകൂലമായി നല്ലൊരു ശതമാനം പേര്‍ തിരിയുകയും ചെയ്യുമെന്നാണ്  അവരുടെ കണ്‌ടെത്തല്‍. ഹിന്ദു വോട്ടിന്റെ ധ്രുവീകരണം നിര്‍ണായകമാകുമെന്നാണ്  കണക്കാക്കപ്പെടുന്നത്.
രാമജന്മഭൂമി തരംഗമുണ്ടായ കാലത്ത് 1991-ല്‍  ബിജെപിക്ക് 12 ശതമാനം വോട്ടു കിട്ടി.കഴിഞ്ഞ വര്‍ഷം നടന്ന ലംഗിപുര്‍  ലോക്‌സഭാ ഉപതെരഞ്ഞെടുപ്പില്‍ ബിജെപിയുടെ ഉയര്‍ച്ചയുണ്ടാകാനുള്ള സാധ്യതക്കു  സൂചന ഉണ്ടായിരുന്നു. മുന്‍ വര്‍ഷത്തേക്കാള്‍ പാര്‍ട്ടിക്ക് ഏഴു ശതാനം  വോട്ടു കൂടുതല്‍ കിട്ടി. സംസ്ഥാനത്ത് ഇപ്പോള്‍ പാര്‍ട്ടിയുടെ അംഗത്വം  കഴിഞ്ഞ മൂന്നു വര്‍ഷം കൊണ്ട് ഇരട്ടിയിലേറെയായി. 2011 മൂന്നുലക്ഷമായിരുന്ന  അംഗബലം 2013-ല്‍ ഏഴുലക്ഷമായി. ഇതില്‍ രണ്ടു ലക്ഷം പേര്‍ ആറു  മാസത്തിനുള്ളില്‍ അംഗത്വം നേടിയവരാണ്.
ബിജെപിയുടെ യുവ-വനിതാ  സംഘടനകളിലും കാര്യമായി അംഗങ്ങളുടെ എണ്ണം കൂടിയിട്ടുണ്ട്. കഴിഞ്ഞ ഏതാനും  മാസത്തിനുള്ളില്‍ 50 ശതമാനം വര്‍ദ്ധനയുണ്ടായി. മോദിയുടെ പ്രധാനമന്ത്രി  സ്ഥാനാര്‍ത്ഥിത്വ പ്രഖ്യാപനത്തിനു ശേഷമാണ് ഈ മാറ്റമുണ്ടായതെന്ന്  ഹെഡ്‌ലൈന്‍സ് ടുഡേ പറയുന്നു.
കൊല്‍ക്കത്ത നോര്‍ത്ത്, കൃഷ്ണ നഗര്‍,  അസാന്‍സോള്‍, ശ്രീയാംപോര്‍, ബാറസാത്, ഡം ഡം, അലിപുര്‍ദൗര്‍  എന്നിവിടങ്ങളില്‍ ബിജെപിയുടെ മികച്ച പ്രകടനം കാണിക്കാനാവുമെന്ന് പാര്‍ട്ടി  സംസ്ഥാന പ്രസിഡന്റ് രാഹുല്‍ സിന്‍ഹ പറഞ്ഞു.
സംസ്ഥാനത്ത് ബിജെപി  ശക്തിപ്പെടുകയാണെന്ന കാര്യത്തില്‍ തര്‍ക്കമില്ലെന്ന് രാഷ്ട്രീയ നിരീക്ഷകനായ  ദീപാങ്കര്‍ ദാസ് ഗുപ്ത പറഞ്ഞു. എന്നാല്‍ അത് സീറ്റു വിജയമായി പരിണമിക്കുമോ  എന്ന് ഇപ്പോള്‍ പറയാനാവില്ലെന്ന് ഗുപ്ത പറഞ്ഞു.
ബിജെപിയുടെ വളര്‍ച്ചയെ  ഇടതു പാര്‍ട്ടികളും പേടിക്കുന്നു. സിപിഎം നേതാവും ഇടതു മുന്നണി  ചെയര്‍മാനുമായ ബിമന്‍ ബോസ് പറയുന്നു, ''ബംഗാളില്‍ ബിജെപി  വളര്‍ന്നുകൊണ്ടിരിക്കുന്നുവെന്നത് യാഥാര്‍ത്ഥ്യമാണ്. അവര്‍ക്കെതിരേ  രാഷ്ട്രീയ പോരാട്ടം അനിവാര്യമാണ്.''
    
</TEXT>
</DOC>