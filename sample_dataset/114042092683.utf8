<DOC>
<DOCNO>114042092683.utf8</DOCNO>
<TEXT>


           സോണിയക്ക് മൂന്ന് വിദേശബാങ്കുകളില്‍ രഹസ്യനിക്ഷേപം; 10 ബില്യണ്‍ പിന്‍വലിച്ചു    

Sunday 20 April 2014 1:53 am IST

        ഗുവാഹതി:  കോണ്‍ഗ്രസ് അധ്യക്ഷ സോണിയാഗാന്ധിക്ക് വിദേശബാങ്കുകളില്‍ മൂന്ന് രഹസ്യ  നിക്ഷേപങ്ങളുണ്ടെന്നും വത്തിക്കാനിലെ ഇത്തരം ഒരു ബാങ്കില്‍നിന്നും  അടുത്തിടെ 10 ബില്യണ്‍ ഡോളര്‍ സോണിയ പിന്‍വലിച്ചുവെന്നും ബിജെപി നേതാവ്  സുബ്രഹ്മണ്യന്‍ സ്വാമി വെളിപ്പെടുത്തി. സോണിയയുടെ മരുമകന്‍ റോബര്‍ട്ട്  വാദ്രയുടെ ദല്‍ഹിയിലെ അനധികൃത ഭൂമിയിടപാടിനെക്കുറിച്ചുള്ള വിവരങ്ങള്‍  പുറത്തുവിട്ടതിന് തൊട്ടുപിന്നാലെയാണ് സ്വാമി പുതിയ വെളിപ്പെടുത്തല്‍  നടത്തിയിട്ടുള്ളത്.

''വിദേശബാങ്കുകളില്‍ സോണിയാ ഗാന്ധിക്ക് മൂന്ന്  രഹസ്യനിക്ഷേപങ്ങളുണ്ട്. മൂന്ന് അക്കൗണ്ടുകളിലായി 1.5 ലക്ഷം കോടി രൂപയാണ്  സോണിയ നിക്ഷേപിച്ചത്. അടുത്തിടെ വത്തിക്കാന്‍ ബാങ്കില്‍നിന്ന് അവര്‍ 10  ബില്യണ്‍ ഡോളര്‍ പിന്‍വലിക്കുകയുണ്ടായി,'' ആസാമില്‍ ബിജെപിയുടെ  തെരഞ്ഞെടുപ്പ്  പ്രചാരണത്തിനെത്തിയ സുബ്രഹ്മണ്യന്‍ സ്വാമി ഗുവാഹതിയില്‍  വാര്‍ത്താസമ്മേളനത്തിലാണ് ഈ വെളിപ്പെടുത്തല്‍ നടത്തിയത്. വത്തിക്കാനിലെ ഒരു  ബാങ്കില്‍നിന്ന് സോണിയ തുക പിന്‍വലിച്ചതായി ഹിന്ദുസ്ഥാന്‍ ടൈംസ് പത്രം  റിപ്പോര്‍ട്ടുചെയ്തിരുന്നു. നിക്ഷേപിച്ചയാളുടെ പേര് പരസ്യപ്പെടുത്തണമെന്ന്  പുതിയ പോപ്പ് പ്രഖ്യാപിച്ചതിനെത്തുടര്‍ന്നായിരുന്നു ഇത്. വത്തിക്കാന് പുറമെ  സ്വിറ്റ്‌സര്‍ലാന്റിലെ ബാസലിലുള്ള സരാസിന്‍ ബാങ്ക്, സൂറിച്ചിലെ  പിക്‌ടെറ്റ് ബാങ്ക് എന്നിവിടങ്ങളിലാണ് സോണിയക്ക് രഹസ്യനിക്ഷേപമുള്ളത്,  സ്വാമി പറഞ്ഞു.

ഇന്ത്യയിലെ ചില വ്യക്തികള്‍ക്ക് വിദേശബാങ്കുകളില്‍ 120  ലക്ഷം കോടി രൂപയുടെ കള്ളപ്പണ നിക്ഷേപമുണ്ടെന്നും ബിജെപി  അധികാരത്തിലെത്തിയാല്‍ ഇത് രാജ്യത്ത് തിരിച്ചുകൊണ്ടുവരുമെന്നും സ്വാമി  വ്യക്തമാക്കി. സോണിയയുടെ കള്ളപ്പണ നിക്ഷേപത്തെക്കുറിച്ചുള്ള സ്വാമിയുടെ  വെളിപ്പെടുത്തലിനോട് സോണിയയോ കോണ്‍ഗ്രസ് നേതാക്കളോ ഇതുവരെ  പ്രതികരിച്ചിട്ടില്ല. പ്രതികരിക്കുന്നത് കൂടുതല്‍  കുഴപ്പങ്ങള്‍ക്കിടയാക്കുമെന്ന ചിന്തയാണ് കോണ്‍ഗ്രസ് നേതൃത്വത്തിനുള്ളത്.
    
</TEXT>
</DOC>