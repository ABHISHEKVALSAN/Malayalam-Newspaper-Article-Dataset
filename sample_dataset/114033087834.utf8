<DOC>
<DOCNO>114033087834.utf8</DOCNO>
<TEXT>


           ബെന്നറ്റ്‌ എബ്രഹാമിനെതിരെ ആന്ധ്രയിലും കേസ്‌    

Sunday 30 March 2014 10:50 pm IST

തിരുവനന്തപുരം : തിരുവനന്തപുരം എല്‍ഡിഎഫ്‌ സ്ഥാനാര്‍ത്ഥി ബെന്നറ്റ്‌ എബ്രഹാമിനെതിരെ ആന്ധ്രയിലും കേസ്‌. ആന്ധ്രയിലെ കൃഷ്ണ, ഗോദാവരി സിഎസ്‌ഐ മഹായിടവകയ്ക്കു കീഴിലെ ഭൂമി വ്യാജരേഖ ചമച്ച്‌ വില്‍ക്കാന്‍ ശ്രമിച്ച കേസിലാണ്‌ ബെന്നറ്റ്‌ പ്രതിയായിട്ടുള്ളത്‌. ആന്ധയിലെ കൃഷ്ണ ജില്ലയിലെ ജികൊണ്ടുരു പോലീസ്‌ സ്റ്റേഷനിലാണ്‌ ബെന്നറ്റിനെ മൂന്നാം പ്രതിയാക്കി എഫ്‌ഐആര്‍രജിസ്റ്റര്‍ ചെയ്തിട്ടുള്ളത്‌.
ബെന്നറ്റിനെ കൂടാതെ ജി. ദേവകടാക്ഷം, ജി. ദൈവാശീര്‍വാദം, എം.എം. ഫിലിപ്പ്‌, വി.ബി. ഏലിയ എന്നിവരും കൂട്ടു പ്രതികളായുണ്ട്‌. 
2004 ജൂലൈയിലാണ്‌ കേസിനാസ്പദമായ സംഭവം നടന്നത്‌. കൃഷ്ണ-ഗോദാവരി മഹായിടവയ്ക്കു കീഴിലെ 58.24 സെന്റ്‌ ഭൂമി വ്യാരേഖ ചമച്ച്‌ വില്‍ക്കാന്‍ ശ്രമിച്ചുവെന്നാണ്‌ ബെന്നറ്റിനെതിരെയായ പരാതി. 
അക്കാലയളവില്‍ ബെന്നറ്റ്‌ സിഎസ്‌ഐ ട്രഷററായിരുന്നു. വിജയവാഡ സ്വദേശി രുദ്രപതി പ്രേംകുമാര്‍, ആല്‍ഫ്രഡ്‌ നോബല്‍ എന്നിവരാണ്‌ പരാതി നല്‍കിയിട്ടുള്ളത്‌. 2013 ഫെബ്രുവരി 5നാണ്‌ എഫ്‌ഐഅര്‍ രജിസ്റ്റര്‍ ചെയ്തിരിക്കുന്നത്‌.
കാരക്കോണം മെഡിക്കല്‍മിഷന്‍ ഡയറക്ടറായിരിക്കെ 4.22 കോടി രൂപയുടെ സാമ്പത്തിക തട്ടിപ്പ്‌ നടത്തിയെന്ന കേസില്‍ നിലവില്‍ ബെന്നറ്റ്‌ ക്രൈം ബ്രാഞ്ച്‌ അന്വേഷണം നേരിടുകയാണ്‌. വ്യാജരേഖകള്‍ ചമച്ച്‌ മെഡിക്കല്‍ മിഷന്‍ അഡ്മിനിസ്ട്രേറ്റീവ്‌ ഹെഡായി അന്യായ ലാഭമുണ്ടാക്കിയെന്ന മറ്റൊരു കേസിലും ബെന്നറ്റ്‌ പ്രതിയായിരുന്നു. ഈ കേസ്‌ 15ന്‌ തിരുവനന്തപുരം ചീഫ്‌ ജുഡീഷ്യല്‍ മജിസ്ട്രേറ്റ്‌ കോടതി പരിഗണിക്കുന്നുണ്ട്‌. ഇതുകൂടാതെ ബെന്നറ്റിനെതിരെ മറ്റൊരു സിവില്‍ കേസും നിലവിലുണ്ട്‌. 
4.22 കോടിരൂപ സാമ്പത്തിക തട്ടിപ്പ്‌ നടത്തിയ കേസിലെ എഫ്‌ഐആര്‍ റദ്ദാക്കണമെന്ന ബെന്നറ്റിന്റെ ഹര്‍ജി കഴിഞ്ഞ ദിവസം ഹൈക്കോടതി തള്ളിയിരുന്നു. ഈ കേസിലെ വിവരമൊഴികെ മറ്റൊരു കേസിന്റെ വിശദാംശങ്ങളും ബെന്നറ്റ്‌ നാമനിര്‍ദ്ദേശ പത്രികയിലെ സത്യവാങ്മൂലത്തില്‍ വ്യക്തമാക്കിയിരുന്നതുമില്ല.
    
</TEXT>
</DOC>