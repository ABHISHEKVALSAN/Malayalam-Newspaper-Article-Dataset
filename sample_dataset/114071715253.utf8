<DOC>
<DOCNO>114071715253.utf8</DOCNO>
<TEXT>


           ഗുജറാത്ത് ഗവര്‍ണറായി ഒ.പി. കൊഹ്‌ലി ചുമതലയേറ്റു    

Thursday 17 July 2014 12:22 pm IST

ഗാന്ധിനഗര്‍: മുതിര്‍ന്ന ബി.ജെ.പി നേതാവും മുന്‍ രാജ്യസഭാംഗവുമായ ഒ.പി.കൊഹ്‌ലി ഗുജറാത്തിന്റെ ഇരുപത്തി നാലാമത് ഗവര്‍ണറായി ബുധനാഴ്ച ചുമതലയേറ്റു.

രാജ്ഭവനില്‍ നടന്ന ചടങ്ങില്‍ ഗുജറാത്ത് ഹൈക്കോടതി ചീഫ് ജസ്റ്റിസ് ഭാസ്‌കര്‍ ഭട്ടാചാര്യ അദ്ദേഹത്തിന് സത്യവാചകം ചൊല്ലിക്കൊടുത്തു. ഗുജറാത്തില്‍ എത്തിയപ്പോള്‍ തനിക്ക് വീട്ടിലേക്ക് എത്തിയതു പൊലെയാണ് തോന്നുന്നതെന്നും ഇത് തനിക്ക് അജ്ഞാതമായ മേഖലയല്ലെന്നും ചുമതലയേറ്റ ശേഷം ഗവര്‍ണര്‍ കൊഹ്‌ലി മാധ്യമങ്ങളോട് പറഞ്ഞു.

മാഹാത്മജിയുടെയും സര്‍ദ്ദാര്‍ പട്ടേലിന്റേയും നാട്ടിലേക്കെത്തിയതില്‍ താന്‍ അതീവ സന്തുഷ്ടനാണെന്നും 78കാരനായ കൊഹ്‌ലി പറഞ്ഞു. നേരത്തെ ഗുജറാത്ത് ഗവര്‍ണറായിരുന്ന കമലാ ബെനിവാളിനെ മിസോറാമിലേക്ക് നിയമിച്ചിരുന്നു.
    
</TEXT>
</DOC>