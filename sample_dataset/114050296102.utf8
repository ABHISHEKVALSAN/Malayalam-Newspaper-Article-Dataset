<DOC>
<DOCNO>114050296102.utf8</DOCNO>
<TEXT>


           ചെന്നൈ എക്സ്പ്രസ് അവന്യൂ ഷോപ്പിങ് മാളില്‍ ബോംബ് ഭീഷണി    

Friday 2 May 2014 1:43 pm IST

ചെന്നൈ: ചെന്നൈ എക്സ്പ്രസ് അവന്യൂ ഷോപ്പിങ് മാളില്‍ ബോംബ് ഭീഷണി. ഇന്നു രാവിലെയാണു ഫോണില്‍ ഭീഷണി സന്ദേശം ലഭിച്ചത്. തുടര്‍ന്നു മാളില്‍നിന്ന് ആളുകളെ പൂര്‍ണമായി ഒഴിപ്പിച്ചു. ചെന്നൈയിലെ ഏറ്റവും തിരക്കേറിയ ഷോപ്പിങ് മാളുകളിലൊന്നാണ് എക്സ്പ്രസ് അവന്യൂ.

അഗ്നിശമന സേനയും പോലീസും സ്ഥലത്തെത്തിയിട്ടുണ്ട്. ബോംബ് ഭീഷണി വ്യാജമാണെന്നാണ് പോലീസിന്റെ പ്രാഥമിക നിഗമനം. ഐഎസ്ഐ ഏജന്റുമാരെന്നു സംശയിക്കുന്ന രണ്ടു പേരെ ഇന്നു രാവിലെ ചെന്നൈയല്‍നിന്നു തമിഴ്നാട് പോലീസ് പിടികൂടിയിരുന്നു. ശ്രീലങ്കന്‍ സ്വദേശി ശിവബാലന്‍, മുഹമ്ദ് സലിം എന്നിവരെയാണു പിടികൂടിയത്. ഇവരില്‍നിന്നു രണ്ടര ലക്ഷം രൂപയും കണ്ടെടുത്തിരുന്നു.

കഴിഞ്ഞ ദിവസം ചെന്നൈ സെന്‍ട്രല്‍ റെയില്‍വേ സ്റ്റേഷനില്‍  സ്ഫോടമുണ്ടായശേഷം നഗരത്തിലും സംസ്ഥാനത്തിന്റെ പലഭാഗത്തും ശക്തമായ സുരക്ഷാ സംവിധാനങ്ങള്‍ ഏര്‍പ്പെടുത്തിയിട്ടുണ്ട്. ഈ  സംഭവങ്ങള്‍ക്കു പിന്നാലെയാണ് ഇന്നു രാവിലെ ബോംബ് ഭീഷണി സന്ദേശമെത്തുന്നത്.
    
</TEXT>
</DOC>