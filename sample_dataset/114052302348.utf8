<DOC>
<DOCNO>114052302348.utf8</DOCNO>
<TEXT>


           ജൂണ്‍ ആറുവരെ തിഹാറില്‍ കിടക്കും    

Friday 23 May 2014 10:37 pm IST

        ന്യൂദല്‍ഹി: ജാമ്യത്തുകയായി 10000 രൂപ കെട്ടിവയ്ക്കണമെന്ന കോടതി നിര്‍ദ്ദേശം അനുസരിക്കാതെ വാശിതുടരുന്ന ആം ആദ്മി പാര്‍ട്ടി നേതാവ്‌ അരവിന്ദ്‌ കേജ്‌രിവാളിനെ രണ്ടാഴ്ചത്തേക്ക്‌ റിമാന്റ്‌ ചെയ്തു. ഇത്രയും വിദ്യാഭ്യാസമുള്ള കേജ്‌രിവാളിന്‌ നിയമസാക്ഷരതയില്ലേയെന്ന്‌ ചോദിച്ച കോടതി കേജ്‌രിവാളിനു മാത്രമായി രാജ്യത്തെ നിയമ നടപടിക്രമങ്ങള്‍ മാറ്റാനാവില്ലെന്ന്‌ വ്യക്തമാക്കി. 
ബിജെപി നേതാവ്‌ നിതിന്‍ ഗഡ്കരിയെ അഴിമതിക്കാരുടെ പട്ടികയില്‍ പെടുത്തിയ ആം ആദ്മി പാര്‍ട്ടിയുടെ നടപടിക്കെതിരെ ഗഡ്കരി സമര്‍പ്പിച്ച മാനനഷ്ടക്കേസിലാണ്‌ ജാമ്യത്തുക കെട്ടിവയ്ക്കില്ലെന്ന്‌ കേജ്‌രി നിലപാട്‌ സ്വീകരിച്ചിരിക്കുന്നത്‌. ഗഡ്കരി അഴിമതി കാട്ടിയിട്ടില്ലെന്ന്‌ ആദായ നികുതി വകുപ്പ്‌ വ്യക്തമാക്കിയ ശേഷവും കേസില്‍ ഗഡ്കരിയേയും ബിജെപിയേയും അപമാനിക്കാനാണ്‌ കേജ്‌രിയുടെ ശ്രമം. 
നേരത്തേ രണ്ടു ദിവസത്തേക്കു റിമാന്റിലായ കേജ്‌രി തീഹാര്‍ ജയിലിലാണ്‌. ഇപ്പോള്‍ 14 ദിവസത്തേക്കു കൂടി റിമാന്റ്‌ നീട്ടിയതോടെ ജൂണ്‍ ആറുവരെ ജയിലില്‍ കഴിയണം. പട്യാല ഹൗസ്‌ ചീഫ്‌ മെട്രോപൊളീറ്റന്‍ മജിസ്ട്രേറ്റ്‌ ഗോമത്‌ മനോചയുടേതാണ്‌ ഉത്തരവ്‌. 
കോടതി ഉത്തരവ്‌ മേല്‍ക്കോടതികളില്‍ ചോദ്യം ചെയ്യാമെന്നും നിയമ നടപടി ക്രമങ്ങള്‍ മാത്രമാണ്‌ ഇക്കാര്യത്തില്‍ പാലിക്കുന്നതെന്നും ജഡ്ജി പറഞ്ഞു. എഎപിയിലെ മറ്റു നേതാക്കള്‍ക്കെല്ലാം ജാമ്യത്തുക കെട്ടിവെച്ച്‌ ജാമ്യം നേടാമെങ്കില്‍ എന്തുകൊണ്ട്‌ ഒരാള്‍ മാത്രം അതിനെ എതിര്‍ക്കുന്നുവെന്ന്‌ കോടതി ചോദിച്ചു. കേജ്‌രിക്കുവേണ്ടി മുതിര്‍ന്ന അഭിഭാഷകരായ ശാന്തിഭൂഷണ്‍ ഹാജരായി ജാമ്യത്തുക കെട്ടിവെക്കേണ്ട കാര്യമില്ലെന്ന്‌ വാദിച്ചു. 
എഎപി നേതാവിനെ ഇന്നലെ പട്യാല ഹൗസ്‌ കോടതിയില്‍ ഹാജരാക്കിയപ്പോള്‍ പോസ്റ്ററുകളും ബാനറുകളുമായി ഒരു സംഘം പ്രതിഷേധിച്ചത്‌ കോടതിക്കു മുന്നില്‍ അല്‍പസമയം സംഘര്‍ഷാവസ്ഥയ്ക്ക്‌ കാരണമായി.
    
</TEXT>
</DOC>