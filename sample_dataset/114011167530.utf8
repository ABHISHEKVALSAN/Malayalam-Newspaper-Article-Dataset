<DOC>
<DOCNO>114011167530.utf8</DOCNO>
<TEXT>


           വിവേകാനന്ദ സാര്‍ദ്ധശതി ആഘോഷങ്ങള്‍ സമാപിച്ചു    

Saturday 11 January 2014 10:36 pm IST

        തിരുവനന്തപുരം : വിവേകാനന്ദ സാര്‍ദ്ധശതി ആഘോഷങ്ങള്‍ക്ക്‌ സമാപനം കുറിച്ചുകൊണ്ട്‌ തിരുവനന്തപുരം ശംഖുമുഖം കടപ്പുറത്ത്‌ ഇന്നലെ യുവശക്തി സംഗമം നടന്നു. ഒരു വര്‍ഷം നീണ്ടുനിന്ന ആഘോഷ പരിപാടികള്‍ക്ക്‌ ഇതോടെ സമാപനമായി. 
ശംഖുമുഖം കടല്‍തീരം യുവതീയുവാക്കളെക്കൊണ്ട്‌ നിറഞ്ഞിരുന്നു. സമാപന സമ്മേളനത്തില്‍ ഭാരതീയ വിചാരകേന്ദ്രം ഡയറക്ടര്‍ പി. പരമേശ്വരന്‍ മുഖ്യപ്രഭാഷണം നടത്തി. എയര്‍ഫോഴ്സ്‌ സെന്ററിനു മുന്നില്‍ നിന്നും ആരംഭിച്ച കൂട്ട നടത്തം ശംഖുമുഖം കടല്‍ത്തീരത്തെത്തിയതിനുശേഷമാണ്‌ സമാപന പരിപാടികള്‍ ആരംഭിച്ചത്‌. സാര്‍ദ്ധശതി ഓര്‍മ്മിപ്പിച്ചുകൊണ്ട്‌ സംഗീതഭാരതി സംഗീത സ്കൂളിലെ 150 അംഗങ്ങള്‍ ചേര്‍ന്ന്‌ ആലപിച്ച വിവേകാനന്ദഗീതം ഉയര്‍ന്നു. ശേഷം നടന്ന സാമൂഹ്യ യോഗയില്‍ യുവതീ യുവാക്കള്‍ അണിചേര്‍ന്നു. 
ശ്രീരാമദാസാശ്രമം മഠാധിപതി മോക്ഷവ്രതാനന്ദ സമാപന സമ്മേളനത്തില്‍ അധ്യക്ഷത വഹിച്ചു. ഒ. രാജഗോപാല്‍, സാര്‍ദ്ധശതി ആഘോഷങ്ങളുടെ മഹിളാ വിഭാഗം സംസ്ഥാന സംയോജക അഡ്വ. അഞ്ജനാദേവി, ആഘോഷസമിതി കാര്യദര്‍ശി ജി. പത്മകുമാര്‍, സിമി ജ്യോതിഷ്‌, കെ. രംഗനാഥകൃഷ്ണ, എസ്‌. അനീഷ്‌ തുടങ്ങിയവര്‍ സംസാരിച്ചു.യുവശക്തിസംഗമ പ്രതിജ്ഞയോടുകൂടി ആഘോഷ പരിപാടികള്‍ സമാപിച്ചു.
    
</TEXT>
</DOC>