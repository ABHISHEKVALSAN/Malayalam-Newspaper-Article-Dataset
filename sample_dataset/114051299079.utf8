<DOC>
<DOCNO>114051299079.utf8</DOCNO>
<TEXT>


           മുല്ലപ്പെരിയാര്‍: റിവ്യൂ ഹര്‍ജിക്ക്‌ തീരുമാനം    

Monday 12 May 2014 10:41 pm IST

തിരുവനന്തപുരം: മുല്ലപ്പെരിയാര്‍ പ്രശ്നത്തില്‍ സുപ്രീം കോടതിയില്‍ റിവ്യൂ ഹര്‍ജി നല്‍കാന്‍ സര്‍വകക്ഷി യോഗം തീരുമാനിച്ചു. തമിഴ്‌നാടിനെ പ്രകോപിപ്പിക്കുന്ന തുടര്‍നടപടികള്‍ വേണ്ടെന്നും യോഗം തീരുമാനിച്ചു. ജലനിരപ്പുയര്‍ത്തിയാലുള്ള പാരിസ്ഥിതിക പ്രശ്നങ്ങള്‍ ഉയര്‍ത്തിക്കാട്ടുന്നതിനാകും മുന്‍തൂക്കം നല്‍കുകയെന്ന്‌ മുഖ്യമന്ത്രി ഉമ്മന്‍ചാണ്ടി അറിയിച്ചു. സര്‍ക്കാര്‍ സ്വീകരിക്കുന്ന നടപടികള്‍ക്ക്‌ സര്‍വ്വക്ഷിയോഗം പിന്തുണ അറിയിച്ചതായും മുഖ്യമന്ത്രി വാര്‍ത്താസമ്മേളനത്തില്‍ പറഞ്ഞു.
തലസ്ഥാനത്തെ കുടിവെള്ള വിതരണത്തിനായി പേപ്പാറ ഡാമിലെ ജലനിരപ്പ്‌ മൂന്ന്‌ അടി ഉയര്‍ത്താന്‍ കേന്ദ്ര പാരിസ്ഥിതിക അനുമതി ലഭിച്ചില്ല. ആ സ്ഥാനത്താണ്‌ മുല്ലപ്പെരിയാറില്‍ ആറ്‌ അടിയും പിന്നീട്‌ പത്ത്‌ അടിയും വര്‍ധിപ്പിക്കാന്‍ ഒരുങ്ങുന്നത്‌. മുല്ലപ്പെരിയാര്‍ ജലനിരപ്പ്‌ ഉയര്‍ത്തുമ്പോള്‍ ഏക്കര്‍ കണക്കിന്‌ വനമാണ്‌ വെള്ളത്തിലാകുന്നത്‌. ജീവജാലങ്ങളും നശിക്കും. വനം വകുപ്പിന്റെ പഠനവും ഇതിനാവശ്യമാണ്‌. ഇത്തരം പാരിസ്ഥിതിക പ്രശ്നങ്ങളിലെ നിയമവശവും സര്‍ക്കാര്‍ പരിശോധിക്കും. ഒപ്പം, വിഷയത്തില്‍ നിയമസഭ വിളിച്ചുചേര്‍ക്കണമെന്ന ആവശ്യവും പരിശോധിക്കുമെന്നും മുഖ്യമന്ത്രി പറഞ്ഞു. 
കൂടുതല്‍ അംഗങ്ങളുള്ള ബെഞ്ചിലേക്ക്‌ കേസ്‌ മാറ്റണമെന്ന ആവശ്യം ഉന്നയിക്കാനും, ഇപ്പോഴത്തെ വിധിയിലെ തെറ്റുകള്‍ തിരുത്തണമെന്നു കാട്ടിയുള്ള ക്യൂറേറ്റിവ്‌ പെറ്റിഷന്‍ സമര്‍പ്പിക്കാനുമുള്ള സാധ്യതകളും തേടും. കേരളത്തിനുവേണ്ടി വാദിച്ച മുതിര്‍ന്ന അഭിഭാഷകന്‍ ഹരീഷ്‌ സാല്‍വെ വിദേശത്തു നിന്നെത്തിയ ശേഷം കൂടുതല്‍ ചര്‍ച്ചകള്‍ നടത്തും. അതേസമയം, വിഷയുമായി ബന്ധപ്പെട്ട്‌ ഡാം ഡീകമ്മിഷന്‍, കരാര്‍ റദ്ദാക്കാല്‍ തുടങ്ങി തമിഴ്‌നാടിനെ പ്രകോപിപ്പിക്കുന്ന നിലപാടുകള്‍ ആവശ്യമില്ലെന്നും യോഗത്തില്‍ പൊതുഅഭിപ്രായമുണ്ടായി. 
കേസില്‍ സര്‍ക്കാരിനു വീഴ്ചയുണ്ടായെന്നു യോഗത്തില്‍ ബിജെപിയും സിപിഎമ്മും ആരോപിച്ചു. വ്യക്തമായ കാഴ്ചപ്പാടില്ലാതെയാണ്‌ കേരളം കേസിനെ സമീപിച്ചതെന്ന്‌ ബിജെപിക്കു വേണ്ടി യോഗത്തില്‍ പങ്കെടുത്ത ദേശീയ നിര്‍വ്വാഹകസമിതി അംഗം ജോര്‍ജ്‌ കുര്യനും സംസ്ഥാന സെക്രട്ടറി നാരായണന്‍ നമ്പൂതിരിയും ആരോപിച്ചു. സെക്രട്ടേറിയേറ്റിനു മുന്നിലെ സമരം കൈകാര്യം ചെയ്യുന്ന ലാഘവത്തോടെയാണ്‌ സര്‍ക്കാര്‍ കാര്യങ്ങള്‍ കൈകാര്യം ചെയ്തത്‌. സര്‍വ്വ കക്ഷിയോഗത്തിനുമുമ്പും വ്യക്തമായ പദ്ധതിയുണ്ടാക്കാന്‍ സര്‍ക്കാരിനായില്ല. നിയമവിദഗ്ധരെയും സര്‍വ്വ കക്ഷിയോഗത്തില്‍ പങ്കെടുപ്പിക്കണമായിരുന്നു. എന്നാല്‍, വ്യക്തമായ മുന്നൊരുക്കത്തോടെ കേസില്‍ കേരളം നടത്തുന്ന നിയമപോരാട്ടത്തിന്‌ പാര്‍ട്ടിയുടെ പൂര്‍ണപിന്തുണയുണ്ടാകുമെന്നും ബിജെപി അറിയിച്ചു.
കേസ്‌ നടത്തിപ്പില്‍ സര്‍ക്കാര്‍ പൂര്‍ണ പരാജയമായിരുന്നെന്നു തെളിയിക്കുന്നതാണ്‌ വിധിയെന്ന്‌ വി.എസ്‌. അച്യുതാനന്ദനും കോടിയേരി ബാലകൃഷ്ണനും യോഗത്തില്‍ പറഞ്ഞു. കേരളത്തിന്റെ അഭിഭാഷകര്‍ക്ക്‌ വ്യക്തമായ നിര്‍ദേശം നല്‍കാന്‍ സര്‍ക്കാരിനു സാധിച്ചില്ല. 
രണ്ടു വിഷങ്ങളാണ്‌ യോഗത്തില്‍ പ്രധാനമായും ഉയര്‍ന്നതെന്നു മുഖ്യമന്ത്രി പറഞ്ഞു. വ്യത്യസ്ത അഭിപ്രായങ്ങളും സമീപനങ്ങളും ഉണ്ടെങ്കിലും സംസ്ഥാനത്തിനായി എല്ലാ കക്ഷികളും ഒറ്റക്കെട്ടായി നില്‍ക്കണം. ജനങ്ങളുടെ ആവശ്യം നേടിയെടുക്കാന്‍ ഒറ്റക്കെട്ടായി പ്രവര്‍ത്തിക്കണം. വിഷയത്തില്‍ നിയമപരമായ എല്ലാ സാധ്യതകളും എല്ലാ കക്ഷികളുടേയും അഭിപ്രായം അനുസരിച്ച്‌ പരിഗണിക്കുമെന്നും അദ്ദേഹം അറിയിച്ചു. തിരുവഞ്ചൂര്‍ രാധാകൃഷ്ണന്‍, കെ.എം. മാണി, പി.കെ. കുഞ്ഞാലിക്കുട്ടി, പി.ജെ. ജോസഫ്‌, വി.എം. സുധീരന്‍, പന്ന്യന്‍ രവീന്ദ്രന്‍, പി.സി. തോമസ്‌, എന്‍.കെ. പ്രേമചന്ദ്രന്‍, കടന്നപ്പള്ളി രാമചന്ദ്രന്‍, റോഷി അഗസ്റ്റ്യന്‍, കൃഷ്ണന്‍കുട്ടി, എ.കെ. ശശീന്ദ്രന്‍, വേണുഗോപാലന്‍ നായര്‍, ജോണി നെല്ലൂര്‍ തുടങ്ങിയ നേതാക്കള്‍ യോഗത്തില്‍ പങ്കെടുത്തു. 
    
</TEXT>
</DOC>