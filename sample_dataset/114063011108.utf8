<DOC>
<DOCNO>114063011108.utf8</DOCNO>
<TEXT>


            നാല് അണക്കെട്ടുകളുടെ ഉടമസ്ഥാവകാശം കേരളത്തിന് : ഉമ്മന്‍ചാണ്ടി    

Monday 30 June 2014 12:28 am IST

        കൊച്ചി: കേരളത്തിലെ നാല് അണക്കെട്ടുകളുടെ ഉടമസ്ഥാവകാശം തമിഴ്‌നാടിനാണെന്ന തമിഴ്‌നാട് മുഖ്യമന്ത്രി ജയലളിതയുടെ പ്രസ്താവന വസ്തുതാവിരുദ്ധമാണെന്ന് മുഖ്യമന്ത്രി ഉമ്മന്‍ചാണ്ടി പറഞ്ഞു. മുല്ലപ്പെരിയാര്‍, പറമ്പിക്കുളം, തൂണക്കടവ്, പെരിവാരിപ്പള്ളം എന്നീ അണക്കെട്ടുകളുടെ ഉടമസ്ഥാവകാശം സംബന്ധിച്ച് തമിഴ്‌നാട് മുഖ്യമന്ത്രി ജയലളിത പുറത്തിറക്കിയ പ്രസ്താവന അടിസ്ഥാനരഹിതമാണെന്നും ഈ നാലു അണക്കെട്ടുകളും നാഷണല്‍ രജിസ്റ്റര്‍ ഓഫ് ലാര്‍ജ് ഡാംസ്( എന്‍ആര്‍എല്‍ഡി) പട്ടികപ്രകാരം ഈ അണക്കെട്ടുകള്‍ കേരളത്തിന്റെതാണെന്നും തമിഴ്‌നാടിന്റെ പട്ടികയില്‍ ഇവയില്ലെന്നും മുഖ്യമന്ത്രി ഉമ്മന്‍ചാണ്ടി വാര്‍ത്താസമ്മേളനത്തില്‍ വ്യക്തമാക്കി.
ഈ നാല് അണക്കെട്ടുകള്‍ തങ്ങളുടെതാണെന്ന് പറയുന്ന തമിഴ്‌നാട് നിലപാടിനുപിന്നിലെ താല്പര്യം വ്യക്തമല്ല, തമിഴ്‌നാട് മുഖ്യമന്ത്രി ഇത്തരമൊരു പ്രസ്താവന നടത്തുന്നതിന് വഴിവെച്ച സാഹചര്യവും അറിയില്ലെന്ന് പറഞ്ഞ ഉമ്മന്‍ചാണ്ടി തമിഴ്‌നാടുമായി നല്ലബന്ധത്തില്‍ മുന്നോട്ടുപോകുന്നതിനാണ് കേരളം ആഗ്രഹിക്കുന്നതെന്നും പറഞ്ഞു. അനാവശ്യമായ വിവാദങ്ങളോ തര്‍ക്കങ്ങളോ ഉണ്ടാക്കാന്‍ കേരളം ആഗ്രഹിക്കുന്നില്ലെന്നും അദ്ദേഹം പറഞ്ഞു. അതേസമയം ഈ അണക്കെട്ടുകളുടെ അറ്റകുറ്റപണികളും പരിപാലനവും നിര്‍വഹിക്കുന്നത് തമിഴ്‌നാടാണെന്നും വ്യക്തമായ കരാറിന്റെ അടിസ്ഥാനത്തിലാണ് തമിഴ്‌നാട് ഈ ഉത്തരവാദിത്വം നിര്‍വഹിക്കുന്നതെന്നും ഉമ്മന്‍ചാണ്ടി പറഞ്ഞു.
കേരളവും തമിഴ്‌നാടും വ്യവസ്ഥകള്‍ക്ക് വിധേയമായി അണക്കെട്ടുകളുടെ നിര്‍മ്മാണത്തിന് തുക ചെലവഴിച്ചിട്ടുണ്ടെന്നും 61:5 എന്ന അനുപാതത്തിലാണ് തുക ചെലവഴിച്ചിരിക്കുന്നതെന്നും മുഖ്യമന്ത്രി പറഞ്ഞു. തമിഴ്‌നാട് 61 പൈസ ചെലവഴിക്കുമ്പള്‍ കേരളം അഞ്ച് പൈസ ചെലവഴിക്കുകയെന്നതാണ് ഇതുസംബന്ധിച്ചുണ്ടായിരുന്ന വ്യവസ്ഥയെന്നും അദ്ദേഹം പറഞ്ഞു. അറ്റകുറ്റപണിയുടെയും പരിപാലനത്തിന്റെയും ചെലവുകളും ഈ അനുപാതത്തിലാണ് ഇരു സംസ്ഥാനങ്ങളും വഹിക്കുന്നതെന്നും ഈ അണക്കെട്ടുകളില്‍നിന്നുള്ള ജലം വിനിയോഗിക്കുന്നതുസംബന്ധിച്ചും കൃത്യമായ വ്യവസ്ഥകള്‍ കരാറിലുണ്ടെന്നും മുഖ്യമന്ത്രി വ്യക്തമാക്കി.
ഈ അണക്കെട്ടുകള്‍ കേരളത്തിന്റെതാണെന്ന് രേഖകളില്‍തന്നെ വ്യക്തമാക്കിയിട്ടുണ്ടെന്നും ഇതു സംബന്ധിച്ച് കരാറുകള്‍ നിലനില്ക്കുന്നുണ്ടെന്നും പറഞ്ഞ മുഖ്യമന്ത്രി ഉമ്മന്‍ചാണ്ടി നമ്മുടെ അവകാശങ്ങളില്‍ നമ്മള്‍ വിട്ടുവീഴ്ച്ചചെയ്യില്ലെന്നും അവര്‍ക്ക് കൊടുക്കാനുള്ള ബാധ്യതതകളില്‍ വീഴ്ച്ചചെയ്യുകയില്ലെന്നും വ്യക്തമാക്കി.
    
</TEXT>
</DOC>