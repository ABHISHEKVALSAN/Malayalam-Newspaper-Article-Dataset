<DOC>
<DOCNO>114031082171.utf8</DOCNO>
<TEXT>


           തിരുവാതിര നക്ഷത്രത്തില്‍ ഭാവഗായകന്‌ എഴുപതാം പിറന്നാള്‍     

Monday 10 March 2014 10:27 pm IST

തൃശൂര്‍: ഗുരുഭൂതന്‍മാരുടെ അനുഗ്രഹപുണ്യത്തിന്റെ തിരുവാഭരണം ചാര്‍ത്തിയമലയാളികളുടെ ഭാവഗായകന്‍ പി.ജയചന്ദ്രന്‌ തിരുവാതിരനക്ഷത്രത്തില്‍ എഴുപതാംപിറന്നാളാഘോഷം. ഗുരുക്കന്‍മാരും സുഹൃത്തുക്കളും ആസ്വാദകരും ശങ്കരന്‍കുളങ്ങര ദേവീക്ഷേത്രത്തില്‍ ഒത്തു ചേര്‍ന്നപ്പോള്‍ അത്‌ ജയചന്ദ്രനുള്ള മാധുര്യമേറിയ സ്നേഹസമ്മാനമായി.
ക്ഷേത്രത്തിന്‌ പുറത്ത്‌ ആനയും വെഞ്ചാമരവും നാദസ്വരവും ഭരതനാട്യവും കഥകളിയുമെല്ലാം നിരന്നപ്പോള്‍ ക്ഷേത്രത്തിലെത്തിയവര്‍ ആദ്യം അമ്പരന്നു. എന്നാല്‍ അതൊരു തെലുങ്ക്‌ ചിത്രത്തിന്റെ ഷൂട്ടിങ്ങാണെന്ന്‌ തിരിച്ചറിഞ്ഞ്‌ അവര്‍ മണ്ഡപത്തിനുള്ളിലെ ലളിതമായ വേദിയിലെത്തുമ്പോള്‍ അവിടെ ജയചന്ദ്രന്‌ ഗുരുപ്രസാദം സമര്‍പ്പിക്കാന്‍ എത്തിയിരിക്കുന്നത്‌ സാഹിത്യകലാസാംസ്ക്കാരികമണ്ഡലങ്ങളിലെ പ്രമുഖര്‍ തന്നെ.
സ്ക്കൂളില്‍ പഠിക്കുമ്പോള്‍ ആദ്യമായി ജയചന്ദ്രന്റെ കഴിവുകള്‍ കണ്ടെത്തി പാടിച്ച പ്രിയ അദ്ധ്യാപകന്‍ കെ.വി.രാമനാഥന്‍ മാസ്റ്ററും, സംഗീതലോകത്തേക്ക്‌ കൈപിടിച്ചുയര്‍ത്തിയ എം.കെഅര്‍ജ്ജുനന്‍ മാഷും കലാമണ്ഡലം ഗോപി ആശാനും ചേര്‍ന്നാണ്‌ ദീപം തെളിയിച്ചത്‌. ഗുരുവായൂര്‍ ദേവസ്വം ചെയര്‍മാന്‍ ടി.വി.ചന്ദ്രമോഹന്‍, മാടമ്പ്‌ കുഞ്ഞുക്കുട്ടന്‍, സംഗീത സംവിധായകന്‍ വിദ്യാധരന്‍ മാസ്റ്റര്‍, നടന്മാരായ മാള അരവിന്ദന്‍, വി.കെ.ശ്രീരാമന്‍, അഡ്വ.ബി.ഗോപാലകൃഷ്ണന്‍, സംഗീതനാടക അക്കാദമി സെക്രട്ടറി പി.വി.കൃഷ്ണന്‍ നായര്‍ എന്നിവര്‍ ആശംസകള്‍ നേര്‍ന്നു. ജയചന്ദ്രന്റെ ഭാര്യ ലളിതയും ചടങ്ങിനെത്തിയിരുന്നു. കെ.വി.രാമനാഥന്‍ മാസ്റ്റര്‍, കലാമണ്ഡലം ഗോപി എന്നിവര്‍ ജയചന്ദ്രനെ പൊന്നാടചാര്‍ത്തി. എഴുപത്‌ താമരപ്പൂക്കള്‍കൊണ്ടുള്ള മാല ഭരതന്‍ സ്മൃതി പ്രവര്‍ത്തകര്‍ അണിയിച്ചു. രാഘവന്‍ മാഷിന്റെ ഒരു വിഷുപ്പാട്ടിന്റെ ചിറകില്‍ ഞാനിന്നലെ ഒരുപാട്‌ ദൂരം പറന്നു എന്നപാട്ട്‌ ജയചന്ദ്രന്‍ ആലപിച്ചു.
    
</TEXT>
</DOC>