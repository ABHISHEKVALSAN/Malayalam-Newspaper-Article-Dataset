<DOC>
<DOCNO>114111040280.utf8</DOCNO>
<TEXT>


           ബാര്‍ കോഴ വിവാദം:  അസോസിയേഷനില്‍ ഭിന്നത    

Monday 10 November 2014 10:09 pm IST

        തൊടുപുഴ: ബാര്‍ കോഴയിടപാട് വിവാദമായതിനെത്തുടര്‍ന്ന് ബാര്‍ ഹോട്ടല്‍ അസോസിയേഷനില്‍ കടുത്ത ഭിന്നിപ്പ്. ആരോപണ വിധേയനായ കെ.എം. മാണിയെ രക്ഷിക്കുന്നതിന് വേണ്ടിയാണ് ഒരു വിഭാഗം ബാറുടമകള്‍ സംഘടനയ്ക്ക് എതിരെ രഹസ്യമായ നീക്കംനടത്തുന്നതെന്ന ആക്ഷേപം ശക്തമായി.

ബിജു രമേശ് ഉന്നയിച്ച കോഴ ആരോപണത്തെ ആദ്യം അനുകൂലിച്ച തൊടുപുഴ സ്വദേശിയും അരൂരിലെ ബാറുടമയുമായ മനോഹരന്‍ സമ്മര്‍ദ്ദത്തെ തുടര്‍ന്ന് പിന്മാറുകയായിരുന്നു. മനോഹരനെക്കൊണ്ട് മൊഴി മാറ്റിപ്പറയിക്കാന്‍ ശ്രമിച്ചത് ഇയാളുടെ പങ്കാളിയായ ബാറുടമയാണ്. ഈ ബാറുടമ കെ.എം മാണിയുടെ ബന്ധുവും കേരള കോണ്‍ഗ്രസ് എംഎല്‍എയുമായുമായി അടുത്ത ബന്ധമുള്ള ആളുമാണ്.

മുട്ടം പ്രദേശത്ത് താമസിക്കുന്ന ഈ ബാറുടമ ചിന്നക്കനാല്‍, തൊടുപുഴ, എന്നിവിടങ്ങളില്‍ റിസോര്‍ട്ടുകള്‍ നടത്തുന്നുണ്ട്.
സഭാ പുരോഹിതന്മാരുമായി അടുത്ത ബന്ധമുള്ള ഈ ബാറുടയമയാണ് ബാര്‍ ഹോട്ടല്‍ അസോസിയേഷനില്‍ ഭിന്നിപ്പുണ്ടാകാന്‍ ശ്രമിക്കുന്നത്. അടുത്ത ദിവസം സംഘടനയുടെ ജനറല്‍ ബോഡി വിളിക്കാന്‍ തീരുമാനിച്ചിട്ടുണ്ട്. എഴുനൂറോളം പേരുള്ള സംഘടനയില്‍ നൂറോളം പേരെ അടര്‍ത്തിയെടുക്കാനാണ് നീക്കം നടക്കുന്നത്.
    
</TEXT>
</DOC>