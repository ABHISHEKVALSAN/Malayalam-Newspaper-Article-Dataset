<DOC>
<DOCNO>114101131926.utf8</DOCNO>
<TEXT>


           കായല്‍ കൈയേറ്റത്തിന് റവന്യൂ ഉദ്യോഗസ്ഥരുടെ ഒത്താശ    

Saturday 11 October 2014 10:00 pm IST

        കൊച്ചി: ചിലവന്നൂര്‍ കായല്‍ കൈയേറി നീന്തല്‍ക്കുളം നിര്‍മ്മിക്കാന്‍ സ്വര്‍ണ്ണവ്യാപാരിക്ക് ഒത്താശ ചെയ്യുന്നത് റവന്യൂ വകുപ്പ് ഉദ്യോഗസ്ഥരും. കായല്‍ കൈയേറിയെടുത്തിട്ടുള്ള 25 സെന്റ് സ്ഥലം എളംകുളം വില്ലേജ് അധികൃതര്‍ രഹസ്യമായി പോക്കുവരവ് നടത്തിക്കൊടുത്തതായാണ് വിവരം.

നേരത്തെ ചില കോണുകളില്‍ നിന്ന് എതിര്‍പ്പ് ഉയര്‍ന്നതിനാല്‍ പോക്കുവരവ് തടഞ്ഞിരുന്നു. എന്നാല്‍ മൂന്നു മാസം മുന്‍പ് 25 സെന്റ് പോക്കുവരവ് നടത്തി നികുതി അടക്കാന്‍ അനുവദിച്ചതായാണ് സൂചന.

ഇതു സംബന്ധിച്ച് വിജിലന്‍സ് അന്വേഷണം വേണമെന്ന ആവശ്യവും ഉയര്‍ന്നിട്ടുണ്ട്. എതിര്‍പ്പ് ഉയര്‍ന്നിട്ടും കാര്യമാക്കാതെ നീന്തല്‍ക്കുളം നിര്‍മ്മാണവുമായി മുന്നോട്ട് പോവുകയാണ് കൈയേറ്റക്കാര്‍. ഇതിനു സമീപം കായലിലേക്ക് ഇറക്കി ഒരു ഗോപുരവും പണിതിട്ടുണ്ട്. കോര്‍പ്പറേഷന്‍ അധികൃതരും കൈയേറ്റം കണ്ടില്ലെന്ന് നടിക്കുകയാണ്.
    
</TEXT>
</DOC>