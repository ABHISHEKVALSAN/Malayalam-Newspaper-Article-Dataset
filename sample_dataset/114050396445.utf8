<DOC>
<DOCNO>114050396445.utf8</DOCNO>
<TEXT>


           ജീവനക്കാര്‍ക്ക്‌ സമൂഹത്തോട്‌ പ്രതിബദ്ധത വേണം: എം.പി. ചന്ദ്രശേഖരന്‍     

Saturday 3 May 2014 9:35 pm IST

        കുമളി: കക്ഷി രാഷ്ട്രീയ താത്പര്യങ്ങള്‍ക്കുപരിയായി ജീവനക്കാര്‍ ജനങ്ങളോടും പൊതുസമൂഹത്തോടും പ്രതിബദ്ധതയുള്ളവരായി മാറണമെന്നും അവകാശങ്ങള്‍ക്ക്‌ വേണ്ടി വാദിക്കുമ്പോള്‍ തങ്ങളില്‍ അര്‍പ്പിതമായിട്ടുള്ള കടമകള്‍ക്കായിരിക്കണം മുന്‍തൂക്കം നല്‍കേണ്ടതെന്നും ബിഎംഎസ്‌ സംസ്ഥാന ജനറല്‍ സെക്രട്ടറി എം.പി. ചന്ദ്രശേഖരന്‍ പറഞ്ഞു. കേരള എന്‍ജിഒ സംഘ്‌ സംസ്ഥാന പഠന ശിബിരം ഉദ്ഘാടനം ചെയ്യുകയായിരുന്നു അദ്ദേഹം.
ഒരു ഭാഗത്ത്‌ അമിതമായ തോതില്‍ സമ്പത്ത്‌ കുന്നുകൂടുമ്പോള്‍ മറുഭാഗത്ത്‌ തൊഴിലാളികള്‍ അടക്കമുള്ള വലിയൊരു ജനവിഭാഗം പട്ടിണിയിലും ദാരിദ്ര്യത്തിലുമാണ്‌. ഒരു നേരത്തെ ആഹാരത്തിന്‌ പോലും വഴികാണാതെ കോടിക്കണക്കിന്‌ ജനങ്ങള്‍ പട്ടിണികൊണ്ട്‌ വലയുമ്പോള്‍ തുച്ഛമായ വിലയ്ക്ക്‌ കര്‍ഷകരില്‍നിന്നും സംഭരിക്കുന്ന ഭക്ഷ്യസാധനങ്ങള്‍ വേണ്ട രീതിയില്‍ സൂക്ഷിക്കുവാന്‍ സാധിക്കാതെ മഴയും വെയിലുമേറ്റ്‌ നശിക്കുന്ന കാഴ്ചയും കാണാന്‍ സാധിക്കും. ഭരണാധികാരികളുടെ ദീര്‍ഘവീക്ഷണമില്ലായ്മയും കെടുകാര്യസ്ഥതയുമാണ്‌ ഇതിന്‌ കാരണമെന്നും അദ്ദേഹം പറഞ്ഞു.
എന്‍ജിഒ സംഘ്‌ സംസ്ഥാന പ്രസിഡന്റ്‌ കെ.പി. രാജേന്ദ്രന്‍ അധ്യക്ഷത വഹിച്ചു. ജനറല്‍ സെക്രട്ടറി പി. സുനില്‍കുമാര്‍ സ്വാഗതം പറഞ്ഞു. ആര്‍എസ്‌എസ്‌ പ്രാന്ത സഹകാര്യവാഹ്‌ അഡ്വ. എന്‍. ശങ്കര്‍റാം, ഭാരതീയ വിചാരകേന്ദ്രം ജനറല്‍ സെക്രട്ടറി ഡോ. കെ. ജയപ്രസാദ്‌, ഫെറ്റോ സംസ്ഥാന പ്രസിഡന്റ്‌ എസ്‌. വാരിജാക്ഷന്‍, റിട്ട. ജില്ലാ ട്രഷറി ഓഫീസര്‍ എം.ആര്‍. ഹരിദാസ്‌ എന്നിവര്‍ വിവിധ വിഷയങ്ങളില്‍ ക്ലാസുകള്‍ എടുത്തു.
ആര്‍ആര്‍കെഎംഎസ്‌ അഖിലേന്ത്യാ സെക്രട്ടറി വി. രാജേന്ദ്രന്‍, സംസ്ഥാന ഭാരവാഹികളായ ബി. ജയപ്രകാശ്‌, കെ. ദിനേശന്‍, എസ്‌.കെ. ജയകുമാര്‍, സി. സുരേഷ്‌ കുമാര്‍ എന്നിവര്‍ സംസാരിച്ചു. സംസ്ഥാന സെക്രട്ടറി എം. കെ. അരവിന്ദന്‍ നന്ദി പറഞ്ഞു.
    
</TEXT>
</DOC>