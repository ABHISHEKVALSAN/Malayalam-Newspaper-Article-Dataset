<DOC>
<DOCNO>114042494177.utf8</DOCNO>
<TEXT>


           ദീര്‍ഘകാലം ഒന്നിച്ചു താമസിച്ചാല്‍ ഭാര്യാ ഭര്‍ത്താക്കന്മാരായി പരിഗണിക്കാം    

Thursday 24 April 2014 9:37 pm IST

        ന്യൂദല്‍ഹി: വിവാഹിതരാവാതെ ദീര്‍ഘകാലം ഒരുമിച്ചു താമസിച്ചവരെ വിവാഹിതരായി പരിഗണിക്കാമെന്നും ഇവരുടെ കുട്ടികള്‍ക്ക്‌ നിയമപരിരക്ഷ നല്‍കാമെന്നും സുപ്രീംകോടതി. 
ജസ്റ്റിസ്‌ ബി.എസ്‌.ചൗഹാന്‍, ജെ.ചെലമേശ്വര്‍ എന്നിവരടങ്ങിയ ബെഞ്ചാണ്‌ സുപ്രധാന വിധി പുറപ്പെടുവിച്ചത്‌. സാമ്പ്രദായിക ആചാരങ്ങളോടെ നടത്തുന്ന വിവാഹങ്ങള്‍ക്കുമാത്രമേ നിയമപരിരക്ഷയുള്ളൂവെന്ന മദ്രാസ്‌ ഹൈക്കോടതിവിധി ചോദ്യം ചെയ്ത്‌ അഭിഭാഷകനായ ഉദയ്ഗുപ്ത സമര്‍പ്പിച്ച ഹര്‍ജി പരിഗണിക്കവെയാണ്‌ സുപ്രീംകോടതി നിര്‍ണായക വിധി പുറപ്പെടുവിച്ചത്‌.
2010-ല്‍ സമാനമായ കേസില്‍ കോടതി നിര്‍ണായക വിധി പുറപ്പെടുവിച്ചിരുന്നു. ദീര്‍ഘകാലം ഒരുമിച്ചുതാമസിക്കുന്നവര്‍ക്ക്‌ നിയമപരിരക്ഷ ലഭിക്കുന്നതിന്‌ വിശ്വാസയോഗ്യമായ തെളിവ്‌ വേണമെന്നായിരുന്നു കോടതി ഉത്തരവ്‌. അതേവര്‍ഷം തന്നെ കോടതിയുടെ മറ്റൊരു ഉത്തരവും പുറത്തുവന്നിരുന്നു.
കുട്ടികളുടെ നിയമപരിരക്ഷ സംബന്ധിച്ചായിരുന്നു ആ ഉത്തരവ്‌. ദീര്‍ഘകാലമായി ഒരുമിച്ചു ജീവിക്കുന്നവര്‍ക്ക്‌ കുട്ടികളുണ്ടാകുകയാണെങ്കില്‍ ഹിന്ദു മാര്യേജ്‌ ആക്ട്‌ പ്രകാരം ആ കുട്ടിക്ക്‌ നിയമപരിരക്ഷ ലഭിക്കുമെന്നും അവര്‍ ഭാര്യാ ഭര്‍ത്താക്കന്മാരാണെന്ന്‌ തെളിയിക്കുന്നതിനുള്ള പ്രധാന ഘടകമാണ്‌ അതെന്നുമായിരുന്നു കോടതി ഉത്തരവ്‌. 2010-ലെ സുപ്രധാനമായ കോടതിവിധി അനുസരിച്ച്‌ മദ്രാസ്‌ ഹൈക്കോടതിയുടെ വിധി അംഗീകരിക്കാനാവില്ലെന്നും ഹര്‍ജി പരിഗണിക്കവെ സുപ്രീംകോടതി ചൂണ്ടിക്കാട്ടി.
    
</TEXT>
</DOC>