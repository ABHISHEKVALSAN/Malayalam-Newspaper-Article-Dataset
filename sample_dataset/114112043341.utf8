<DOC>
<DOCNO>114112043341.utf8</DOCNO>
<TEXT>


             പാര്‍ട്ടി സമ്മേളനങ്ങളും ജനപക്ഷ യാത്രയും ചിട്ടിക്കമ്പനികള്‍ക്കും വട്ടിപ്പലിശക്കാര്‍ക്കും കരുത്ത് പകരുന്നു     

Thursday 20 November 2014 8:42 pm IST

        കോട്ടയം: പാര്‍ട്ടി സമ്മേളനങ്ങളും കോണ്‍സ്സിന്റെ ജനപക്ഷയാത്രയും കേരളത്തിലെ ചിട്ടിക്കമ്പനികള്‍ക്കും വട്ടിപ്പലിശക്കാര്‍ക്കും കരുത്ത് പകര്‍ന്നതായി വിവിധ ജില്ലകളില്‍ നിന്നുള്ള റിപ്പോര്‍ട്ടുകള്‍ സൂചിപ്പിക്കുന്നു. ചിട്ടിക്കമ്പനികള്‍ നല്‍കിയതിനേക്കാള്‍ വന്‍ തുകയാണ് വട്ടിപ്പലിശക്കാര്‍ ജനപക്ഷയാത്രക്കും പാര്‍ട്ടിസമ്മേളനങ്ങള്‍ക്കും നല്‍കിയത്.
പാലക്കാട് ജില്ലയില്‍ അടുത്തയിടെയുണ്ടായ കൂട്ടആത്മഹത്യയുടേയും  രണ്ട്മാസം മുമ്പുണ്ടായ കൂട്ട ആത്മഹത്യയുടേയും കാരണം  സാമ്പത്തിക ബാധ്യതയായിരുന്നു. അതും വട്ടിപ്പലിശക്കാരുടെ ഭീഷണി.

വയനാട് ജില്ലയില്‍ പല വമ്പന്മാരേയും ഭീഷണിപ്പെടുത്തി മുന്നോട്ട് പോകുന്ന മീനങ്ങാടിയിലെ  സിപിഎം  നേതാക്കളുള്‍പ്പെട്ട ചിട്ടിക്കമ്പനിയും കൊച്ചിയിലെ  കോടികള്‍ വായ്പ്പ നല്‍കുന്ന  തമിഴ്‌നാട് ബന്ധമുള്ള കമ്പനിയും, കണ്ണൂര്‍, കാസര്‍ഗോഡ് എന്നിവടങ്ങളില്‍ പ്രവര്‍ത്തിക്കുന്ന ബ്ലേഡ്കാരും, തിരുവനന്തപുരത്ത് പ്രവര്‍ത്തിക്കുന്ന തമിഴ് ബന്ധമുള്ള ബ്ലേഡ്കാരും പാര്‍ട്ടിസമ്മേളനങ്ങള്‍ക്ക് കൈയയച്ച് സഹായം നല്‍കിയിട്ടുണ്ട്.

സ്വര്‍ണ്ണമിടപാടും ബ്ലേഡ് മാഫിയയുമാണ്  പാലക്കാട് കുടുംബത്തിന്റെ ആത്മഹത്യക്ക് പ്രേരകമായതെങ്കില്‍ വയനാട്ടില്‍ വട്ടിപലിശക്കാരന് പലിശക്ക് പണം വാങ്ങിയപ്പോള്‍ നല്‍കിയ ചെക്ക് പണം അടച്ച് തീര്‍ത്തശേഷവും തിരിച്ച് കിട്ടാത്തതും ബ്ലേഡ്കാരന്‍ ചെക്ക് പണയം വെച്ച് വന്‍തുക കൈപ്പറ്റിയതുമാണ് പലരേയും ആത്മഹത്യയിലേക്ക് നയിച്ചത്.

ബത്തേരിയിലെ വന്‍കിട  തുണി വ്യാപാരിമുതല്‍ ഡോക്ടര്‍മാര്‍, എന്‍ജിനീയര്‍മാര്‍, ഇടത്തരം കച്ചവടക്കാര്‍ തുടങ്ങി വലിയ കുടുംബത്തിലെ സ്ത്രീകള്‍ വരെ ബ്ലേഡ്കാരുടെ  ഭീഷണിയിലാണ്. എന്തെല്ലാം വാങ്ങിയെടുക്കാന്‍ പറ്റും അതെല്ലാം കൈപ്പിടിയിലൊതുക്കാനാണ് ബ്ലേഡ്കാരന്റെ ശ്രമം.

വീടും കാറും കടയും കിടപ്പാടവും നഷ്ടപ്പെട്ടു.  സ്ത്രീകളുടെ മാനത്തിന് വിലപറയുന്ന അനുഭവം വരെ വട്ടിപ്പലിശക്കാരനില്‍ നിന്നുണ്ടായതായി ചില വീട്ടമ്മമാര്‍ ആവലാതിപ്പെടുന്നു. പോലീസ് രക്ഷകരുടെ വേഷത്തിലല്ല, ശിക്ഷകരായിട്ടാണ് വേഷമിടുന്നതെന്നും ഇവര്‍ തുറന്ന് സമ്മതിക്കുന്നു.

പാര്‍ട്ടിസമ്മേളനത്തിന് പണം പിരിക്കുന്നതില്‍ വലതും ഇടതും മത്സരിക്കുകയാണ്. കണ്ണൂരിലും കാസര്‍ഗോഡും തുക എഴുതിയ ചീട്ട് തരുന്നമുറക്ക് പണം ഓഫീസിലെത്തിക്കാനാണ് കരാറുകര്‍ക്ക് നേതൃത്വം കല്‍പ്പന കൊടുത്തിട്ടുള്ളത്.മലബാര്‍ മേഖലയിലെ പല പ്രധാന വ്യാപാരികളും കഴിഞ്ഞ ഒരുമാസമായി ഒളിവില്‍ പോയിരിക്കുകയാണ്.

കൊച്ചിയില്‍ കോടികളുടെ ഇടപാടുകാര്‍ ചെറിയ ഇടപാടുകളില്‍നിന്ന് പിന്‍വാങ്ങി പത്ത് കോടിക്ക് പുറത്തുള്ള ഇടപാടുകള്‍ മാത്രം നടത്തിയാല്‍മതിയെന്ന തീരുമാനത്തിലാണ്. പേപ്പറുകള്‍ ശരിയായാല്‍ പണം ഒരാഴ്ചക്കുള്ളില്‍ ലഭിക്കും. പലിശ ബാങ്കിനേക്കാള്‍ കുറവാണെന്നതിനാല്‍ ഇവര്‍ വട്ടിപലിശക്കാരല്ലെന്നാണ് വ്യാപാരികളുടെ നിലപാട്. പക്ഷേ എത്തുന്നപണം കുഴല്‍പണമാണ്.

പണം  രേഖാപരമായി  (ബാങ്ക്‌വഴി)നല്‍കുന്നതിന് പലിശ കൂടതലും നേരിട്ട് നല്‍കുന്നതിന് പലിശ കുറവുമാണ്. അതിനാല്‍ രേഖാപരമല്ലാത്ത പണത്തിനാണ് ആവശ്യക്കാര്‍ ഏറെ. കോര്‍പ്പറേഷനിലെ ഒരു കൗണ്‍സിലര്‍ക്ക് ഇത്തരമിടപാടുകളുമായി നേരിട്ട് ബന്ധമുണ്ടെന്നും ആരോപണമുണ്ട്.
    
</TEXT>
</DOC>