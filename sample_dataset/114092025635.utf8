<DOC>
<DOCNO>114092025635.utf8</DOCNO>
<TEXT>


           ഇങ്ങനെ പോയാല്‍ സിപിഎമ്മിന് ബംഗാളിലെ ഗതി വരും : സുധീരന്‍    

Saturday 20 September 2014 1:30 pm IST

        തിരുവനന്തപുരം: സിപി‌എമ്മിന്റെ നികുതി നിഷേധ സമരം കൊലപാതക രാഷ്ട്രീയത്തില്‍ നിന്ന് ശ്രദ്ധതിരിക്കാനെന്ന് കെപിസിസി പ്രസിഡന്റ് വി.എം സുധീരന്‍. വ്യവസ്ഥാപിത ഭരണകൂടത്തെ വെല്ലുവിളിക്കുന്ന നിലപാടാണ് സിപിമ്മിന്റേത്. ഇങ്ങനെ മുന്നോട്ട് പോയാല്‍ സിപിഎമ്മിന് ബംഗാളിലെ ഗതി വരുമെന്നും സുധീരന്‍ പറഞ്ഞു.

നികുതി ബഹിഷ്‌കരിക്കാനുള്ള ആഹ്വാനം ഉത്തരവാദിത്തമുള്ള പാര്‍ട്ടിക്ക് ചേര്‍ന്നതല്ലെന്ന് വ്യക്തമാക്കി. വെള്ളക്കരം കൂട്ടിയതടക്കുള്ള കാര്യങ്ങള്‍ സര്‍ക്കാരും കെപിസിസിയുമായി ചര്‍ച്ച ചെയ്യും. ഇടതുപക്ഷം അധികാരത്തിലിരുന്ന സമയത്തും നികുതി കൂട്ടിയിട്ടുണ്ടെന്നും സുധീരന്‍ ഓര്‍മ്മിപ്പിച്ചു.

സര്‍ക്കാരിന്റെ നടപടി ഉടന്‍ പിന്‍വലിക്കണമെന്നും അല്ലെങ്കില്‍ ജനങ്ങളെ അണിനിരത്തി ശക്തമായ പ്രക്ഷോഭം സംഘടിപ്പിക്കുമെന്നും പ്രതിപക്ഷനേതാവ് വി.എസ് അച്യുതാനന്ദന്‍ പറഞ്ഞിരുന്നു. ഇതേത്തുടര്‍ന്നാണ് സുധീരന്റെ പ്രതികരണം.

അതേ സമയം നികുതി കൂട്ടാനുള്ള തീരുമാനം സുധീരന്‍ അറിഞ്ഞുകൊണ്ടാണ് എടുത്തതെന്ന് പ്രതിപക്ഷ ഉപനേതാവ് കൊടിയേരി ബാലകൃഷ്ണന്‍ ആരോപിച്ചു. ജനരോഷം ഉയര്‍ന്നപ്പോള്‍ താനൊന്നും അറിഞ്ഞില്ലെന്നാണ് സുധീരന്‍ ഭാവിക്കുന്നതെന്നും ഈ കാപട്യം ജനങ്ങള്‍ തിരിച്ചറിയുമെന്നും അദ്ദേഹം പറഞ്ഞു.
    
</TEXT>
</DOC>