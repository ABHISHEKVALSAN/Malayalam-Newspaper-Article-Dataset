<DOC>
<DOCNO>114060605759.utf8</DOCNO>
<TEXT>


           ഇനിയുമെത്താത്ത കാരുണ്യം കാത്ത്‌ രതീഷ്‌    

Friday 6 June 2014 8:30 pm IST

കൊച്ചി: ഒരു വര്‍ഷത്തിലേറെയായി മുഖ്യമന്ത്രിയുടെ കരുണക്കായി കാത്തിരിക്കുകയാണ്‌ രതീഷ്‌.പത്തനംതിട്ട അയിരൂര്‍ കൊറ്റാത്തൂര്‍ ഒറ്റത്തേക്കുങ്കല്‍ നടുക്കേവീട്ടില്‍ രതീഷ്‌ ചന്ദ്രനും(32)അമ്മ സുമതിക്കുട്ടി(54)യുമാണ്‌ മുഖ്യമന്ത്രിയുടെ സഹായ ഹസ്തം പ്രതീക്ഷിച്ച്‌ കഴിയുന്നത്‌.
കഴിഞ്ഞ വര്‍ഷം നടന്ന ജനസമ്പര്‍ക്ക പരിപാടിയിലും തന്റെ ദുരിതങ്ങള്‍ കാട്ടി മുഖ്യമന്ത്രിയോട്‌ നേരിട്ട്‌ സഹായം അഭ്യര്‍ത്ഥിച്ചിട്ടും യാതൊരു ഫലവും ഇതുവരെ ഉണ്ടായില്ല.ഇതിനോടകം പല തവണ സുമതിക്കുട്ടി ഓഫീസുകള്‍ കയറി ഇറങ്ങിയിട്ടുംഫലമുണ്ടായില്ല.
പേശികള്‍ ശോഷിച്ച്‌ രതീഷ്‌ ചന്ദ്രന്‌ ചലന ശേഷി നഷ്ടപ്പെട്ടിട്ട്‌ അഞ്ച്‌ വര്‍ഷം കഴിയുന്നു. 2009 മാര്‍ച്ച്‌ 11ന്‌ രതീഷ്‌ വീട്ടിനു പുറത്ത്‌ വരാന്തയില്‍ വീഴുകയായിരുന്നു.അന്നുമുതല്‍ രതീഷിന്‌ എഴുന്നേറ്റ്‌ നടക്കാനായിട്ടില്ല. കോട്ടയം മെഡിക്കല്‍ കോളേജില്‍ നിന്ന്‌ പേശികളുടെ സാംപിള്‍ എടുത്ത്‌ ബാംഗ്ലൂരിലെ നിംഹാന്‍സില്‍ പരിശോധിച്ചു. ലക്ഷത്തില്‍ ഒന്നോ രണ്ടോ പേര്‍ക്ക്‌ മാത്രം വരുന്ന പേശീശോഷണമാണ്‌ കാരണമെന്ന്‌ കണ്ടെത്തി. 
വെല്ലൂരിലും ബാംഗ്ലൂരിലും ഈ രോഗത്തിന്‌ ചികില്‍സ ഉണ്ട്‌. എന്നാല്‍ ചികില്‍സയ്ക്ക്‌ ഭാരിച്ച തുക വേണം. അതിനാലാണ്‌ മസഹായം തേടി മുഖ്യമന്ത്രിയെ സമീപിച്ചത്‌.രതീഷ്‌ ഐടിഐയില്‍ എസി മെക്കാനിക്ക്‌ കോഴ്സ്‌ പൂര്‍ത്തിയാക്കിയിട്ടുണ്ട്‌. പക്ഷെ എഴുന്നേല്‍ക്കാന്‍ പോലും കഴിയാത്തയാള്‍ എങ്ങനെ ജോലിക്ക്‌ പോകും....അമ്മ തൊഴിലുറപ്പ്‌ പദ്ധതിയില്‍ പോയി കിട്ടുന്ന വരുമാനമാണ്‌ കുടുംബത്തിന്റെ ഏകാശ്രയം .ഒന്‍പതു മുതല്‍ 5 വരെയാണ്‌ ജോലിസമയം.മകനു വേണ്ടുന്ന എല്ലാം കാര്യങ്ങളും ചെയ്ത്‌ വച്ചിട്ട്‌ വേണം സുമിതിക്കുട്ടിക്ക്‌ ജോലിയ്ക്ക്‌ പോകാന്‍ .ഇവര്‍ പോയിക്കഴിഞ്ഞാല്‍ രതീഷ്‌ ഒറ്റയ്ക്കാണ്‌. ജോലിക്കിടയിലും രതീഷിനെ സഹായിക്കാന്‍ എത്തേണ്ടി വരും.
ഇതിനിടയില്‍ കഴിഞ്ഞ ഫെബ്രുവരിയില്‍ സുമതി ജോലിക്കിടെ തളര്‍ന്ന്‌ വീണ്‌ കൈ ഒടിഞ്ഞതും കനത്തയടിയായി. ജോലി ചെയ്യാന്‍ വയ്യാതായി.ഇപ്പോള്‍ മറ്റുള്ളവരുടെ സഹായത്തിലാണ്‌ കഴിഞ്ഞു പോകുന്നത്‌.
വീടിനോടു ചേര്‍ന്നുള്ള സ്ഥലവുമായി ബന്ധപ്പെട്ട കേസ്‌ തോറ്റതില്‍ മനംനൊന്ത്‌ 2008 ജൂലൈ രണ്ടിന്‌ അച്ഛന്‍ ആത്മഹത്യ ചെയ്തു. ആ വര്‍ഷം ഒക്ടോബറില്‍ അനുജന്‍ സതീഷ്‌ ചന്ദ്രന്‍ കാര്‍ അപകടത്തില്‍ മരിച്ചു.
2013 ല്‍ മുഖ്യമന്ത്രിയുടെ ജനസമ്പര്‍ക്ക പരിപാടിയില്‍ രതീഷ്‌ റോട്ടറി ക്ലബ്ബിന്റെ സഹായത്തോടെ നേരിട്ട്‌ മുഖ്യമന്ത്രിക്ക്‌ അപേക്ഷ നല്‍കിയിരുന്നു.ഉടന്‍ നടപടികള്‍ കൈകൊള്ളുമെന്ന്‌ മുഖ്യമന്ത്രി ഉറപ്പുനല്‍കുകയും ചെയ്തിരുന്നു.
രൂപേഷ്‌ അടൂര്‍

</TEXT>
</DOC>