<DOC>
<DOCNO>114092190041.utf8</DOCNO>
<TEXT>


           ഇടതുപക്ഷത്തിന്റേത്‌ കാലഹരണപ്പെട്ട പ്രത്യയ ശാസ്ത്രമെന്ന്‌    

Sunday 21 September 2014 10:03 am IST

തൃശൂര്‍ : യുപിഎ അദ്ധ്യക്ഷ സോണിയാഗാന്ധിയുടെ സംസ്ഥാനത്തെ തെരഞ്ഞെടുപ്പ്‌ പ്രചരണത്തിന്‌ തണുത്ത തുടക്കം. മേഘങ്ങള്‍ മൂടിനിന്ന അന്തരീക്ഷത്തില്‍ പറഞ്ഞതിലും ഒന്നേമുക്കാല്‍ മണിക്കൂര്‍ വൈകി ഇന്നലെ വൈകീട്ട്‌ അഞ്ചേകാലിന്‌ തേക്കിന്‍ കാട്‌ മൈതാനിയിലെത്തിയ സോണിയാഗാന്ധിക്ക്‌ പ്രവര്‍ത്തകരില്‍ ആവേശം ഉണര്‍ത്താന്‍ കഴിഞ്ഞില്ല. 

യുപിഎ സര്‍ക്കാരിന്റെ നേട്ടങ്ങള്‍ അണിനിരത്താന്‍ സാധിക്കാതെ ഇടതുപക്ഷത്തെയും മറ്റു പ്രതിപക്ഷ പാര്‍ട്ടികളെയും കടന്നാക്രമിക്കുവാനാണ്‌ സോണിയ ഇരുപത്തിയഞ്ച്‌ മിനിറ്റ്‌ നീണ്ട പ്രസംഗത്തില്‍ ശ്രമിച്ചത്‌. കാലഹരണപ്പെട്ട പ്രത്യയശാസ്ത്രം ചുമക്കുന്നവരാണ്‌ ഇടതുപക്ഷങ്ങളെന്ന്‌ അവര്‍ പറഞ്ഞു. അക്രമത്തില്‍ വിശ്വസിക്കുന്നവരും അക്രമത്തിന്‌ പ്രോത്സാഹിപ്പിക്കുന്നവരുമാണ്‌ ഇടതുപക്ഷങ്ങള്‍.

ജനങ്ങളെ തെറ്റിദ്ധരിപ്പിക്കാന്‍ അവര്‍ നുണക്കഥകളും അടിസ്ഥാനരഹിതമായ കാര്യങ്ങളും പ്രചരിപ്പിക്കുകയാണ്‌. കോണ്‍ഗ്രസ്സിന്റെ പ്രകടനപത്രിക ഇന്ത്യയുടെ സുരക്ഷക്കാണ്‌ ഊന്നല്‍ നല്‍കിയിട്ടുള്ളത്‌. പ്രതിപക്ഷത്തിന്റേത്‌ വിഭജനത്തിന്റെ പത്രികയാണെന്ന്‌ അവര്‍ ആരോപിച്ചു. വിവരാവകാശ നിയമവും തൊഴിലുറപ്പ്‌ പദ്ധതിയും യുപിഎ സര്‍ക്കാരിന്റെ നേട്ടമാണെന്ന്‌ അവര്‍ അവകാശപ്പെട്ടു. പ്രതിപക്ഷം ജനാധിപത്യം ദുര്‍ബലപ്പെടുത്തുവാനാണ്‌ ശ്രമിക്കുന്നത്‌. ഈ തെരഞ്ഞെടുപ്പ്‌ യുപിഎ സര്‍ക്കാരിന്റെ നേട്ടങ്ങള്‍ മാത്രം വിലയിരുത്തുന്നതല്ല, ഭാരതത്തിന്റെ ഭാവി നിര്‍ണയിക്കുന്നതുകൂടിയാണ്‌. ഇതില്‍ ഭാരതീയരുടെ ഐക്യം ഊട്ടിയുറപ്പിക്കുന്നവരെയാണ്‌ വിജയിപ്പിക്കേണ്ടത്‌ അല്ലാതെ ഏകീകരിക്കാന്‍ ശ്രമിക്കുന്നവരെയല്ല എന്നും സോണിയാഗാന്ധി പറഞ്ഞു.

ചടങ്ങില്‍ കെപിസിസി പ്രസിഡണ്ട്‌ വി. എം. സുധീരന്‍ അദ്ധ്യക്ഷത വഹിച്ചു. യുഡിഎഫ്‌ സ്ഥാനാര്‍ത്ഥികളായ കെ. പി. ധനപാലന്‍, പി. സി. ചാക്കോ, കെ. എ. ഷീബ എന്നിവര്‍ പങ്കെടുത്തു.

    
</TEXT>
</DOC>