<DOC>
<DOCNO>114051098282.utf8</DOCNO>
<TEXT>


           ഇടഞ്ഞു നില്‍ക്കുന്ന ഷാനിമോള്‍ക്ക്‌ സിപിഎമ്മിലേക്ക്‌ വഴിതുറക്കുന്നു    

Saturday 10 May 2014 10:21 am IST

തിരുവനന്തപുരം: കോണ്‍ഗ്രസ്‌ നേതൃത്വവുമായി ഇടഞ്ഞു നില്‍ക്കുന്ന മുന്‍ എഐസിസി സെക്രട്ടറി ഷാനിമോള്‍ ഉസ്മാനെ തങ്ങള്‍ക്കൊപ്പം കൊണ്ടുവരാന്‍ സിപിഎം നീക്കമാരംഭിച്ചു. ആലപ്പുഴയിലെ സിപിഎമ്മിന്റെ പ്രമുഖ നേതാക്കള്‍ ഇതിനായി ഷാനിമോളെ സമീപിക്കുകയും സിപിഎമ്മില്‍ മുന്തിയ പരിഗണന വാഗ്ദാനം ചെയ്യുകയുമുണ്ടായി. മന്ത്രി കെ.സി.വേണുഗോപാലിനും ആലപ്പുഴ ഡിസിസി പ്രസിഡന്റ്‌ ഷുക്കൂറിനുമെതിരെ നിലപാട്‌ സ്വീകരിച്ച്‌ പരസ്യമായി രംഗത്തുവന്ന ഷാനിമോള്‍ കെപിസിസി പ്രസിഡന്റ്‌ വി.എം.സുധീരനെതിരെ പ്രത്യക്ഷ പ്രക്ഷോഭത്തിലുമാണ്‌. ഈ അവസരം മുതലെടുത്ത്‌ ന്യൂനപക്ഷ സമുദായത്തില്‍പ്പെട്ട വനിതാ നേതാവിനെ തങ്ങളുടെ പക്ഷത്തു നിര്‍ത്താനാണ്‌ സിപിഎമ്മിന്റെ നീക്കം. 
കോണ്‍ഗ്രസ്‌ വൈസ്പ്രസിഡന്റ്‌ രാഹുലിന്റെ പ്രത്യേക ബ്രിഗേഡില്‍ അംഗമായാണ്‌ ഷാനിമോള്‍ ദല്‍ഹിക്കു പോയത്‌. അവിടെ പ്രവര്‍ത്തിക്കുന്നതിനിടയില്‍ ലോക്സഭാ തെരഞ്ഞെടുപ്പു വന്നപ്പോള്‍ കേരളത്തില്‍ നിന്ന്‌ സ്ഥാനാര്‍ത്ഥിയാകാന്‍ ഷാനിമോള്‍ ആഗ്രഹം പ്രകടിപ്പിച്ചു. അതിന്റെ അടിസ്ഥാനത്തില്‍ എഐസിസി സെക്രട്ടറി സ്ഥാനം ഒഴിഞ്ഞ്‌ കേരളത്തിലെത്തുകയായിരുന്നു. എന്നാല്‍ കേരളത്തില്‍ സ്ഥാനാര്‍ത്ഥി പട്ടിക വന്നപ്പോള്‍ ഷാനിമോള്‍ തഴയപ്പെട്ടു. സീറ്റ്‌ നല്‍കാമെന്ന്‌ രാഹുല്‍ പറഞ്ഞത്‌ വിശ്വസിച്ചാണ്‌ ഷാനിമോള്‍ കേരളത്തിലെത്തിയതെങ്കിലും സീറ്റു ചര്‍ച്ചകള്‍ നടന്നപ്പോള്‍ രാഹുലും ഷാനിമോളെ കൈവിട്ടു. സീറ്റ്‌ നല്‍കാത്തതില്‍ പ്രതിഷേധിച്ച്‌ അവര്‍ തെരഞ്ഞെടുപ്പ്‌ പ്രചാരണത്തിനിറങ്ങാതെ മാറിനില്‍ക്കുകയും ചെയ്തു. ഇടഞ്ഞു നിന്ന ഷാനിമോളെ അന്നു തന്നെ സ്ഥാനാര്‍ത്ഥിയാകാന്‍ സിപിഎം നേതാക്കള്‍ സമീപിച്ചിരുന്നു. ആലപ്പുഴയില്‍ തന്നെ സീറ്റ്‌ നല്‍കാമെന്ന്‌ സിപിഎം വാഗ്ദാനം ചെയ്തെങ്കിലും തല്‍ക്കാലം വേണ്ടെന്ന്‌ പറയുകയായിരുന്നു. 
കേരളത്തിലെ കോണ്‍ഗ്രസ്സിനുള്ളില്‍ ഇത്‌ വലിയ ചര്‍ച്ചയ്ക്കും വിവാദത്തിനുമാണ്‌ തിരികൊളുത്തിയത്‌. ആലപ്പുഴയിലെ കോണ്‍ഗ്രസ്‌ സ്ഥാനാര്‍ത്ഥി കെ.സി.വേണുഗോപാലിനെതിരെ ഷാനിമോള്‍ പ്രവര്‍ത്തിച്ചെന്ന ആരോപണവുമായി കോണ്‍ഗ്രസ്‌ ജില്ലാഘടകം രംഗത്തു വന്നു. കെപിസിസി നിര്‍വ്വാഹക സമിതി യോഗത്തില്‍ ഷാനിമോള്‍, വേണുഗോപാലിന്റെ സരിത ബന്ധത്തെക്കുറിച്ച്‌ പരസ്യമായി പൊട്ടിത്തെറിക്കുകയും കെപിസിസി പ്രസിഡന്റ്‌ വി.എം.സുധീരന്‍ അച്ചടക്ക നടപടി സ്വീകരിക്കുകയും ചെയ്തു. ഷാനിമോള്‍ക്ക്‌ കെപിസിസി നല്‍കിയ വിശദീകരണം കാണിക്കല്‍ നോട്ടീസിന്‌ അവര്‍ നല്‍കിയ മറുപടിയില്‍ സുധീരനെതിരെ രൂക്ഷ വിമര്‍ശനമാണ്‌ ഉന്നയിച്ചത്‌. കെപിസിസി പ്രസിഡന്റിനും വേണുഗോപാലിനുമെതിരെ തുറന്ന പോരു നടത്തി പാര്‍ട്ടിയില്‍ നിന്ന്‌ പുറത്തേക്കുള്ള വഴി തിരിയുകയാണ്‌ ഷാനിമോള്‍ ചെയ്തത്‌. തന്നെ സഹായിക്കാന്‍ ദല്‍ഹിയിലും കേരളത്തിലും ആരുമില്ലെന്ന്‌ ആവര്‍ത്തിച്ചു പ്രഖ്യാപിച്ചുകൊണ്ടായിരുന്നു ഷാനിമോളുടെ യുദ്ധ പ്രഖ്യാപനം. കേരളാനേതൃത്വത്തിനൊപ്പം ഹൈക്കമാന്റിനെതിരെയുമുള്ള വിമര്‍ശനമാണ്‌ ഷാനിമോള്‍ നടത്തിയത്‌.
ഇതു മനസ്സിലാക്കിയാണ്‌ സിപിഎമ്മിന്റെ പുതിയ നീക്കം. ഷാനിമോളെ സിപിഎം ക്യാമ്പിലെത്തിച്ച്‌ ആലപ്പുഴയില്‍ കെ.സി.വേണുഗോപാലിനും കോണ്‍ഗ്രസിനുമുള്ള മേല്‍ക്കൈ തകര്‍ക്കുകയാണ്‌ ലക്ഷ്യം. ന്യൂനപക്ഷ സമുദായ നേതാവെന്ന നിലയില്‍ ഷാനിമോള്‍ക്ക്‌ ആലപ്പുഴയുടെ ചില മേഖലകളില്‍ നല്ല സ്വാധീനമുണ്ടെന്ന്‌ സിപിഎം വിലയിരുത്തുന്നു. ഇപ്പോഴത്തെ തര്‍ക്കത്തില്‍ വലിയൊരു വിഭാഗം കോണ്‍ഗ്രസ്സുകാര്‍ ഷാനിമോള്‍ക്കൊപ്പമാണെന്നതും സിപിഎമ്മിന്റെ നീക്കത്തിനു പിന്നിലുണ്ട്‌. ആലപ്പുഴയിലെ പ്രമുഖ സിപിഎം നേതാവ്‌ ഷാനിമോളുമായി ഇതു സംബന്ധിച്ച്‌ ചര്‍ച്ച നടത്തിക്കഴിഞ്ഞു. സിപിഎം നേതൃത്വത്തിന്റെ അറിവോടെയാണിത്‌. ഷാനിമോള്‍ പച്ചക്കൊടി കാട്ടിയെങ്കിലും ഉടന്‍ പരസ്യമായി രംഗത്തു വരില്ല. ഷാനിമോള്‍ സുധീരനെ വിമര്‍ശിച്ച്‌ നല്‍കിയിരിക്കുന്ന കത്തിനെ കുറിച്ച്‌ അന്വേഷിക്കാന്‍ സുധീരന്‍ നിയോഗിച്ച കമ്മീഷന്റെ അന്വേഷണവും റിപ്പോര്‍ട്ടിനും ശേഷമാകും അവസാന തീരുമാനം.
ആര്‍. പ്രദീപ്‌

</TEXT>
</DOC>