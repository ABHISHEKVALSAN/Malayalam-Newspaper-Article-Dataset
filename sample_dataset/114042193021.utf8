<DOC>
<DOCNO>114042193021.utf8</DOCNO>
<TEXT>


           നോക്കിയ യുഗത്തിന് അന്ത്യം; ഇനി മൈക്രോസോഫ്റ്റ് മൊബൈല്‍    

Monday 21 April 2014 12:42 pm IST

സാന്‍ഫ്രാന്‍സിസ്‌കോ: മൊബൈല്‍ ലോകത്തെ അതികായരായ നോക്കിയയെ മൈക്രോസോഫ്റ്റ് വാങ്ങിയതിന്റെ പിന്നാലെ പേരും മാറ്റുന്നു. മൈക്രോസോഫ്റ്റ് മൊബൈല്‍ ഒ.വൈ.ജെ എന്നായിരിക്കും ഇനി നോക്കിയ അറിയപ്പെടുക. നോക്കിയയുടെ പേരുമാറ്റം സംബന്ധിച്ച് ഫിന്‍ലാന്‍ഡിലെ തങ്ങളുടെ ഫ്രാഞ്ചെസികള്‍ക്ക് സന്ദേശം അയച്ചു കഴി‌ഞ്ഞു. പേരുമാറ്റത്തോടെ മൊബൈല്‍ രംഗത്തെ ഒരു യുഗത്തിനാണ് അന്ത്യമാകുന്നത്.

ഒ.വൈ.ജെ എന്നത് ഫിന്‍ലാന്‍ഡിന്റെ ഭാഷയില്‍ പൊതുമേഖലാ കമ്പനിയെയാണ് പ്രതിനിധികരീക്കുന്നത്. ഒ.വൈ എന്നത് കോര്‍പ്പറേഷന്‍ എന്ന അര്‍ത്ഥത്തിലും ഉപയോഗിക്കുന്നു. wmpoweruser.com എന്ന വെബ് സൈറ്റാണ് നോക്കിയ പേര് മാറ്റുന്ന വാര്‍ത്ത പുറത്തുവിട്ടിരിക്കുന്നത്. നോക്കിയയുടെ പേര് മാറ്റിയാലും ജീവനക്കാര്‍ക്കും അവര്‍ പുറത്തിറക്കുന്ന ഉത്പന്നങ്ങളിലും മാറ്റമുണ്ടാവില്ല. വിവിധ രാജ്യങ്ങളിലെ നോക്കിയയുടെ ബിസിനസ് പങ്കാളികള്‍ ഇനി മുതല്‍ മൈക്രോസോഫ്റ്റ് മൊബൈലുമായിട്ടായിരിക്കും സഹകരിച്ച് പ്രവര്‍ത്തിക്കുക. 

2015 അവസാനം വരെ പുതിയ സ്മാര്‍ട്ട് ഫോണുകളൊന്നും നോക്കിയ പുറത്തിറക്കില്ലെന്നും കരാറിന്റെ ഭാഗമായി സമ്മതിച്ചിരുന്നു. 720 കോടി ഡോളറിനാണ് നോക്കിയയെ മൈക്രോസോഫ്റ്റ് വാങ്ങിയത്. ഇടപാട് ഈ മാസം അവസാനത്തോടെ പൂര്‍ത്തിയാവാനിരിക്കുകയാണ്.  ഇന്ത്യയിലെ ഫോണ്‍ നിര്‍മാണ ഫാക്ടറി അടക്കമുള്ള ആസ്‌തികളാണു മൈക്രോസോഫ്റ്റ് വാങ്ങിയത്. വില്‍പന കരാറിന്റെ ഭാഗമായി നോക്കിയയുടെ ഉടമസ്ഥതയിലുള്ള പേറ്റന്റുകളിലെ അവകാശം അടുത്ത പത്തു വര്‍ഷത്തേക്ക് മൈക്രോസോഫ്റ്റിനായിരിക്കും. എന്നാല്‍ ഈ പേറ്റന്റുകള്‍ മൈക്രോസോഫ്റ്റിന് മാത്രം അവകാശപ്പെട്ടതായിരിക്കില്ല. ഭാവിയില്‍ നോക്കിയ നെറ്റ്‌വര്‍ക്ക് സൗകര്യങ്ങളും സേവനങ്ങളും ഒരുക്കുന്നതിലാവും അവര്‍ ശ്രദ്ധിക്കുക. ലൂമിയ,​ ആശ എന്നീ ഫോണുകളുടെ അവകാശവും മൈക്രോസോഫ്‌റ്റ് വാങ്ങിയിട്ടുണ്ട്. 

സ്മാര്‍ട്ട് ഫോണുകള്‍ വന്നതോടെ സാംസംഗ്, ആപ്പിള്‍ തുടങ്ങിയവയ്ക്കു മുമ്പില്‍ പിടിച്ചുനില്‍ക്കാനാവാതെ നോക്കിയ നഷ്ടത്തിലേക്കു കൂപ്പുകുത്തുകയായിരുന്നു. കഴിഞ്ഞവര്‍ഷം 2.55 ലക്ഷം കോടി രൂപ വിറ്റുവരവില്‍ 26,350 കോടിരൂപ നഷ്ടമാണു കമ്പനിക്കുണ്ടായത്. ലോക മൊബൈല്‍ ഫോണ്‍ വിപണിയുടെ 40 ശതമാനം വരെ ഒരുകാലത്തു സ്വന്തമാക്കിയിരുന്ന നോക്കിയയ്ക്ക് പക്ഷെ സ്മാര്‍ട്ട് ഫോണ്‍ വാഴ്ചയില്‍ അടിതെറ്റുകയായിരുന്നു. നോക്കിയയുടെ ചെന്നൈയിലെ പ്ലാന്റും ഇന്ത്യന്‍ നികുതി വിഭാഗവും തമ്മിലുള്ള തര്‍ക്കം തീര്‍പ്പാകാതിരുന്നതും നോകിയ മൈക്രോസോഫ്റ്റ് ഏറ്റെടുക്കലിനെ വൈകിപ്പിച്ചിരുന്നു.
    
</TEXT>
</DOC>