<DOC>
<DOCNO>114092192829.utf8</DOCNO>
<TEXT>


           പ്രസംഗത്തിനിടെ ഹേമയുടെ സ്റ്റേജ്‌ തകര്‍ന്നു     

Sunday 21 September 2014 10:01 am IST

മഥുര : ബിജെപി മഥുര സ്ഥാനാര്‍ത്ഥി ഹേമമാലിനിയുടെ തെരഞ്ഞെടുപ്പ്‌ പ്രചാരണത്തിനിടെ സ്റ്റേജിന്റെ ഒരു ഭാഗം തകര്‍ന്നു വീണു. ആര്‍ക്കും പരിക്കില്ല. ആരാധകര്‍ അവരുടെ പ്രിയംകരിയായ ബസന്തിയെ അടുത്തു കാണാനും നേരിട്ടു സംസാരിക്കാനും സ്റ്റേജില്‍ കയറാന്‍ ശ്രമിച്ചതാണ്‌ അപകട കാരണമെന്നു പോലീസ്‌ പറയുന്നു.

ഇന്നലെ തന്റെ മണ്ഡലത്തിലെ റിഫൈനറി നഗറില്‍ ഹേമമാലിനി ജനങ്ങളെ അഭിസംബോധന ചെയ്ത്‌ പ്രസംഗിക്കുന്നതിനിടയിലാണ്‌ സ്റ്റേജ്‌ നിലംപതിച്ചത്‌. അറിയിച്ചതിലും വളരെ വൈകിയാണ്‌ എത്തിച്ചേര്‍ന്നതെങ്കിലും സ്ഥാനാര്‍ത്ഥിയെ കാണുന്നതിനായി വലിയ ജനക്കൂട്ടമാണ്‌ തമ്പടിച്ചിരുന്നത്‌. പോലീസ്‌ സംരക്ഷണം ഏര്‍പ്പെടുത്തിയിരുന്നെങ്കിലും ഇവരെ നിയന്ത്രിക്കാന്‍ സാധിച്ചില്ല.

ഹേമമാലിനിയുടെ പ്രസംഗം തുടങ്ങിയതോടെ ജനങ്ങള്‍ സ്റ്റേജിലേക്ക്‌ ഓടിക്കയറിയതാണ്‌ തകരാന്‍ കാരണമെന്ന്‌ ദൃക്‌സാക്ഷികള്‍ പറയുന്നു. സ്റ്റേജ്‌ തകര്‍ന്നെങ്കിലും താഴെ നിന്നുകൊണ്ട്‌ ഹേമ പ്രസംഗം പൂര്‍ത്തിയാക്കി, ആരാധകര്‍ ഹേമയെ ആഹ്ലാദാരവങ്ങളോടെ സ്വീകരിച്ചു.
    
</TEXT>
</DOC>