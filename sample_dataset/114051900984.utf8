<DOC>
<DOCNO>114051900984.utf8</DOCNO>
<TEXT>


           തെരഞ്ഞെടുപ്പ്‌ തോല്‍വി: പിണറായിക്കെതിരെ ഔദ്യോഗിക പക്ഷത്ത്‌ ചേരിതിരിവ്‌    

Monday 19 May 2014 9:47 pm IST

കൊച്ചി: കൊല്ലം, എറണാകുളം, കോഴിക്കോട്‌ മണ്ഡലങ്ങളിലെ പരാജയത്തെ തുടര്‍ന്ന്‌ സിപിഎം ഔദ്യോഗിക പക്ഷത്തില്‍ ഭിന്നത രൂക്ഷം. സംസ്ഥാന സെക്രട്ടറി പിണറായി വിജയനെതിരെ പാര്‍ട്ടിയില്‍ ശക്തമായ ചേരിതിരിവാണ്‌. 
തെരഞ്ഞെടുപ്പ്‌ പരാജയത്തില്‍ അണികളുടെയും പ്രവര്‍ത്തകരുടേയും ചോദ്യത്തിന്‌ മറുപടി പറയാനാകാതെ സിപിഎം നേതൃത്വം കുഴങ്ങുകയാണ്‌. നേതൃത്വത്തിനെതിരായ വിമര്‍ശനവും പരാതികളും രൂക്ഷമായ സാഹചര്യത്തില്‍ തെരഞ്ഞടുപ്പ്‌ വിശകലനത്തിനായി ചേരാനിരുന്ന ജില്ലാക്കമ്മറ്റി യോഗങ്ങള്‍ മാറ്റിവച്ചു. 
പിണറായിക്കെതിരെ രൂക്ഷമായ എതിര്‍പ്പാണ്‌ വിവിധ ജില്ലാഘടകങ്ങളിലും താഴെത്തട്ടിലെ പ്രവര്‍ത്തകര്‍ക്കിടയിലും ഉള്ളത്‌. നേതൃനിരയിലെ ഒരു വിഭാഗവും ഇതേ അഭിപ്രായക്കാരാണ്‌. പരസ്യമായി പ്രകടിപ്പിച്ചില്ലെങ്കിലും പിണറായിക്കെതിരായ നിലപാടിലാണ്‌ കോടിയേരി ഉള്‍പ്പെടെയുള്ളവര്‍. എം.എ ബേബിയുടെ തോല്‍വിക്ക്‌ പ്രധാന കാരണം പിണറായിയുടെ പരനാറി പ്രയോഗമാണെന്ന അഭിപ്രായം ഇവര്‍ക്കിടയില്‍ ശക്തമാണ്‌. പിണറായിക്കെതിരായ വികാരം മുതലാക്കി കോടിയേരി, ബേബി, തോമസ്‌ ഐസക്‌ ത്രയം പാര്‍ട്ടിയില്‍ ആധിപത്യം ഉറപ്പിക്കാന്‍ നീക്കം നടത്തുന്നതായും സൂചനയുണ്ട്‌. പിണറായിക്കും ഇ.പി ജയരാജനും എതിരെ ഈ മൂവര്‍ സംഘം നടത്തിവന്ന രഹസ്യ നീക്കം ഇനി കൂടുതല്‍ ശക്തമാകും.
പാര്‍ട്ടി കനത്ത പരാജയം ഏറ്റുവാങ്ങിയ എറണാകുളം, കൊല്ലം ജില്ലാ സെക്രട്ടറിയേറ്റ്‌ യോഗങ്ങളില്‍ നേതൃത്വത്തിനെതിരെ രൂക്ഷ വിമര്‍ശനമുയര്‍ത്തിയവരില്‍ ഔദ്യോഗിക പക്ഷക്കാരും ഉണ്ടായിരുന്നു. പിണറായിയുടേയും ഇ.പി ജയരാജന്റേയും ധാര്‍ഷ്ട്യം നിറഞ്ഞ പെരുമാറ്റവും ശരീരഭാഷയുമാണ്‌ പാര്‍ട്ടിയെ ജനങ്ങളില്‍ നിന്ന്‌ അകറ്റുന്നത്‌ എന്നുവരെ ഒരു ജില്ലാ സെക്രട്ടറിയേറ്റ്‌ അംഗം തുറന്നടിച്ചു. വിമര്‍ശനം ശക്തമായതോടെ തെരഞ്ഞെടുപ്പ്‌ വിലയിരുത്താന്‍ ചേരാനിരുന്ന ജില്ലാക്കമ്മിറ്റിയോഗം മറ്റീവ്ക്കുകയായിരുന്നു. പി.ബി അംഗം എംഎ ബേബിയും കേന്ദ്രകമ്മിറ്റി അംഗം എ.വിജയരാഘവനും പരാജയപ്പെട്ടത്‌ പാര്‍ട്ടിക്കുള്ളില്‍ ചര്‍ച്ച ചെയ്യാന്‍ പോലും കഴിയാത്ത അവസ്ഥയിലാണ്‌. ബേബിയെ തോല്‍പ്പിക്കാന്‍ പിണറായി മനപ്പൂര്‍വ്വം നടത്തിയതാണ്‌ പരനാറി പ്രയോഗമെന്നു വരെ സംശയിക്കുന്നവരുണ്ട്‌. പ്രയോഗം വിവാദമായിട്ടും അതില്‍ നിന്ന്‌ പിന്‍മാറാന്‍ തയ്യാറാകാതെ പ്രശ്നം വഷളാക്കാനാണ്‌ പിണറായി ശ്രമിച്ചതെന്നും ആക്ഷേപമുണ്ട്‌. 
ഇ.പി ജയരാജന്‌ പിണറായി നല്‍കുന്ന അമിത പ്രാധാന്യമാണ്‌ കോടിയേരിയേയും ബേബിയേയും തോമസ്‌ ഐസക്കിനേയും മാറിച്ചിന്തിക്കാന്‍ പ്രേരിപ്പിച്ചത്‌. അടുത്ത നിയമസഭാ തെരഞ്ഞടുപ്പിന്‌ മുന്നോടിയായി പാര്‍ലമെന്ററി രംഗത്തേക്ക്‌ മാറാന്‍ തയ്യാറെടുക്കുന്ന പിണറായി ജയരാജനെ പാര്‍ട്ടി സെക്രട്ടറിയാക്കാനുള്ള ശ്രമമാണ്‌ നടത്തുന്നത്‌ എന്ന്‌ ഇവര്‍ കരുതുന്നു. തോമസ്‌ ഐസക്ക്‌ ധനമന്ത്രി ആയിരുന്നപ്പോള്‍ ഇ.പി ജയരാജന്റെ നേതൃത്വത്തില്‍ വ്യാപാരി വ്യവസായി സമിതി നടത്തിയ കടന്നാക്രമണങ്ങള്‍ മുതല്‍ ഇരുവിഭാഗങ്ങളും തികഞ്ഞ അകല്‍ച്ചയിലാണ്‌. ബേബിയേയും വിജയരാഘവനേയും നേതൃത്വം മനപ്പൂര്‍വ്വം തോല്‍പ്പിക്കുകയായിരുന്നു എന്ന ആരോപണത്തോടെ ഈ പോര്‌ പുതിയ തലത്തിലേക്കെത്തുകയാണ്‌. 
എറണാകുളത്ത്്‌ സ്ഥാനാര്‍ത്ഥി നിര്‍ണ്ണയം പാളിയതാണ്‌ പരാജയ കാരണമെന്നാണ്‌ ഭൂരിഭാഗം പ്രവര്‍ത്തകരുടേയും നേതാക്കളുടേയും അഭിപ്രായം. എസ്‌എഫ്‌ഐ നേതാവായ സിന്ധു ജോയ്‌ കഴിഞ്ഞ തെരഞ്ഞെടുപ്പില്‍ പതിനായിരത്തിലേറെ വോട്ടിന്‌ മാത്രമാണ്‌ കെ.വി തോമസിനോട്‌ പരാജയപ്പെട്ടിരുന്നത്‌. ഇക്കുറി കോണ്‍ഗ്രസിനെതിരായ വികാരം അതിലും ശക്തമായിരുന്നു. മറ്റു കേന്ദ്ര മന്ത്രിമാര്‍ക്കെല്ലാം ഭൂരിപക്ഷം കുറഞ്ഞു. പക്ഷേ എറണാകുളത്ത്‌ യുഡിഎഫിന്‌ ഭൂരിപക്ഷം കൂടുകയായിരുന്നു. എസ്‌.ശര്‍മ്മ, കെ.ചന്ദ്രന്‍ പിള്ള, പി.രാജീവ്‌ എന്നവരുടെ പേരുകള്‍ ജില്ലാകമ്മറ്റി പരിഗണിച്ചിരുന്നതാണ്‌. ഇവരിലാരെയെങ്കിലും സ്ഥാനാര്‍ത്ഥിയാക്കിയിരുന്നെങ്കില്‍ എറണാകുളം പിടിക്കാമായിരുന്നുവെന്ന്‌ ജില്ലാ സെക്രട്ടറിയേറ്റംഗങ്ങള്‍ തന്നെ പറയുന്നു.
ടി.എസ്‌ നീലാംബരന്‍

</TEXT>
</DOC>