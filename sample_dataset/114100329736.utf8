<DOC>
<DOCNO>114100329736.utf8</DOCNO>
<TEXT>


           ലൗജിഹാദ് ഭീകരവാദത്തിനെതിരെ വളണ്ടിയര്‍ ക്യാംപയിന്‍ ആരംഭിച്ചു    

Friday 3 October 2014 7:50 pm IST

        കൊച്ചി: ലൗജിഹാദ് ഭീകരവാദത്തിനെതിരെ കൈകോര്‍ക്കുക എന്ന സന്ദേശവുമായി ഹിന്ദു ഹെല്‍പ്പ് ലൈന്‍ ധര്‍മ്മസംസ്ഥാപനാര്‍ത്ഥായ എന്ന പേരില്‍ സംസ്ഥാന വ്യാപകമായി നടത്തുന്ന വളണ്ടിയര്‍ ക്യാംപയിന്‍ സംസ്ഥാനതല ഉദ്ഘാടനം ചോറ്റാനിക്കര ദേവീ ക്ഷേത്രത്തില്‍ നടന്നു. ഹിന്ദു ഹെല്‍പ്പ് ലൈന്‍ സ്റ്റേറ്റ് കോര്‍ഡിനേറ്റര്‍ അനീഷ് ഭായ് വളണ്ടിയര്‍ ഫോം ഏറ്റുവാങ്ങി ഉദ്ഘാടനം നിര്‍വ്വഹിച്ചു. വിശ്വഹിന്ദു പരിഷത്ത് ജില്ലാ പ്രസിഡണ്ട് എസ്.ആര്‍.ജെ.കുമാര്‍ അദ്ധ്യക്ഷത വഹിച്ചു. തുടര്‍ന്ന് വിശ്വഹിന്ദു പരിഷത്ത് സുവര്‍ണ്ണ ജയന്തിയുടെ ഭാഗമായി ഹിന്ദു ഹെല്‍പ്പ് ലൈന്‍ നടപ്പിലാക്കുന്ന പുതിയ പദ്ധതികള്‍ പ്രഖ്യാപിച്ചു.

കേരളത്തിലെ നൂറ്റിയെട്ടോളം ക്ഷേത്രങ്ങളില്‍ വളണ്ടിയര്‍ ക്യാംപയിന്‍ നടന്നു. 3 ലക്ഷം ലഘുലേഖകള്‍ കേരളത്തില്‍ വിതരണം ചെയ്തു. ഇനിയുള്ള ദിവസങ്ങളില്‍ കേരളത്തിലെ എല്ലാ വീടുകളിലും ലൗജിഹാദ് ലഘുലേഖകളും ഹിന്ദു ഹെല്‍പ്പ് ലൈന്‍ നമ്പര്‍ കാര്‍ഡും എത്തിക്കും. ലൗജിഹാദിനെതിരെ ക്യാംപയിനുകളും വരും നാളുകളില്‍ കേരളത്തില്‍ സംഘടിപ്പിക്കും. ലൗജിഹാദിനെയും മതപരിവര്‍ത്തന ശ്രമങ്ങളെയും പ്രതിരോധിക്കുവാനായി വിദ്യാഭ്യാസ സ്ഥാപനങ്ങള്‍ കേന്ദ്രീകരിച്ച് ഫ്രണ്ട്‌സ് ഓഫ് സനാതനധര്‍മ്മ വിദ്യാര്‍ത്ഥികളുടെ കൂട്ടായ്മ ഉണ്ടാക്കും.

കേരള ചരിത്രത്തില്‍ ആദ്യമായാണ് ഒരു ഹിന്ദു സംഘടന ഇത്തരത്തില്‍ ഒരു വളണ്ടിയര്‍ ക്യാംപയിന്‍ നടത്തുന്നത്. ജാതിക്കും രാഷ്ട്രീയത്തിനും അതീതമായി ഹിന്ദു ധര്‍മ്മത്തിനുവേണ്ടി പ്രവര്‍ത്തിക്കുവാന്‍ താല്പര്യമുള്ളവര്‍ക്ക് ഹിന്ദു ഹെല്‍പ്പ് ലൈന്‍ ഇതിലൂടെ അവസരമൊരുക്കുന്നു. ആദ്യ ഘട്ടത്തില്‍ 10,000 പേരെ വളണ്ടിയറായി ജോയിന്‍ ചെയ്യിക്കുകയും ലൗജിഹാദ് മുതലായ ഹൈന്ദവ പ്രശ്‌നങ്ങളില്‍ അവരെ അണിനിരത്തുകയും ചെയ്യും. ഈ വര്‍ഷം തന്നെ 672 ലൗജിഹാദ് കേസുകളാണ് ഹിന്ദു ഹെല്‍പ്പ് ലൈനില്‍ റിപ്പോര്‍ട്ട് ചെയ്യപ്പെട്ടിട്ടുള്ളത്. 2009 ല്‍ ലൗജിഹാദിനെ പ്രതിരോധിക്കുവാനാണ് ഹിന്ദു ഹെല്‍പ്പ് ലൈന്‍ ആരംഭിച്ചത്.

എല്ലാ ഹിന്ദു സംഘടനകളുടെയും അനുഗ്രഹത്തോടെയും ആശീര്‍വാദത്തോടെയും വിശ്വഹിന്ദു പരിഷത്തിന്റെ ഭാഗമായാണ് ഇപ്പോള്‍ ഹിന്ദു ഹെല്‍പ്പ് ലൈന്‍ പ്രവര്‍ത്തിച്ചു വരുന്നത്. വിശ്വഹിന്ദു പരിഷത്ത് സുവര്‍ണ്ണ ജയന്തിയോടനുബന്ധിച്ച് ഹിന്ദു മിഷനറി, ഹിന്ദു ജോബ് പോര്‍ട്ടര്‍, ഇന്ത്യാ ഹെല്‍ത്ത് ലൈന്‍ അടക്കമുള്ള വിവിധ പ്രോജക്ടുകള്‍ ഹിന്ദു ഹെല്‍പ്പ് ലൈന്‍ നടപ്പിലാക്കും. ഹിന്ദു യുവതീ യുവാക്കള്‍ക്കായി സൗജന്യ മാട്രിമോണിയല്‍ ഇപ്പോള്‍ പ്രവര്‍ത്തിച്ചുവരുന്നുണ്ട്.

ഇപ്പോള്‍ നിയമം, ആരോഗ്യം, വിദ്യഭ്യാസം, ജോലി, വിവാഹം, ഐ.റ്റി. കൗണ്‍സിലിംഗ്, ബിസിനസ്സ്, മതപരം, ഭരണം, യാത്ര, മീഡിയ, മാതൃ-ഗോ-ഭൂമി രക്ഷ മുതലായ നിരവധി മേഖലകളില്‍ ഹിന്ദു ഹെല്‍പ്പ് ലൈന്‍ സഹായങ്ങള്‍ ലഭ്യമാക്കുന്നുണ്ട്. ഹിന്ദു നേരിടുന്ന പ്രശ്‌നങ്ങള്‍ക്ക് സര്‍വ്വ മേഖലകളിലും സഹായങ്ങള്‍ ലഭ്യമാക്കുക എന്നതാണ് ഹിന്ദു ഹെല്‍പ്പ് ലൈന്റെ ലക്ഷ്യമെന്നും എല്ലാ ഹൈന്ദവ സംഘടനകളെയും ലൗജിഹാദി ഭീകരവാദത്തിനെതിരെ അണിനിരത്തുമെന്നും ലൗജിഹാദ് ഇസ്ലാമിക ഭീകരവാദ പ്രവര്‍ത്തനമാണെന്നും ദേശസ്‌നേഹികള്‍ ഈ ഭീകരവാദപ്രവര്‍ത്തനത്തെ ഒന്നിച്ചുനിന്ന് നേരിടണമെന്നും ഹിന്ദു ഹെല്‍പ്പ് ലൈന്‍ കോര്‍ഡിനേറ്റര്‍ അനീഷ് ഭായ് പറഞ്ഞു.
    
</TEXT>
</DOC>