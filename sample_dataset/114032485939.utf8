<DOC>
<DOCNO>114032485939.utf8</DOCNO>
<TEXT>


           മുന്നണിവിടേണ്ട അവസ്ഥ വന്നിരുന്നു: കെ.എം. മാണി    

Monday 24 March 2014 10:33 pm IST

കോട്ടയം: കേരളാ കോണ്‍ഗ്രസ്‌ (എം) യുഡിഎഫ്‌ വിടുന്ന ഘട്ടം വരെയെത്തിയെന്ന്‌ മന്ത്രി കെ.എം. മാണി. ഇടുക്കി സീറ്റിനുവേണ്ടി അവസാനംവരെ വാദിച്ചു. മുന്നണി വിടുന്ന ഘട്ടം വരെയെത്തി. മുന്നണി തകരുമെന്ന ഘട്ടം വന്നപ്പോള്‍ ഞങ്ങള്‍ പിന്മാറുകയായിരുന്നു. കടുംപിടുത്തത്തിനും സമ്മര്‍ദ്ദത്തിനും ചില ലക്ഷ്മണരേഖയുണ്ട്‌, മാണിപറഞ്ഞു.
കോട്ടയം പ്രസ്സ്ക്ലബ്ബിന്റെ 'നിലപാട്‌ 2014' ല്‍ പങ്കെടുത്ത്‌ സംസാരിക്കുകയായിരുന്നു അദ്ദേഹം. ഇടുക്കി സീറ്റിന്റെ പേരില്‍ കോണ്‍ഗ്രസും കേരളാ കോണ്‍ഗ്രസും തമ്മിലുള്ള തര്‍ക്കം പാരമ്യതയില്‍ എത്തിയിരുന്നു. ഒടുവില്‍ കോട്ടയം സീറ്റില്‍ ഒതുങ്ങിയതിന്റെ പ്രശ്നങ്ങള്‍ പാര്‍ട്ടിയില്‍ ഇപ്പോഴും നിലനില്‍ക്കുകയാണ്‌. 
വിഎസ്സിന്റെ വാക്കുകള്‍ക്ക്‌ നിജമില്ലാതായി. വിരുദ്ധമായ നിലപാടുകളും വാക്കുകളുമാണ്‌ അദ്ദേഹത്തിന്റേത്‌. ടി പി വധക്കേസ്‌ സിബിഐ അന്വേഷിക്കണമെന്ന്‌ ആദ്യം പറഞ്ഞു. ഇപ്പോള്‍ പാര്‍ട്ടി അന്വേഷണംകൊണ്ട്‌ തൃപ്തിപ്പെട്ടു. ലാവ്ലിനില്‍ അഴിമതി ഉണ്ടെന്ന്‌ പറഞ്ഞയാളിപ്പോള്‍ അഴിമതിയില്ലെന്ന നിലപാടിലെത്തി. ഇടതുപക്ഷം രാഷ്ട്രീയ പാപ്പരത്തത്തിലാണ്‌, മാണി ചോദ്യങ്ങള്‍ക്കു മറുപടിയായി പറഞ്ഞു. 
    
</TEXT>
</DOC>