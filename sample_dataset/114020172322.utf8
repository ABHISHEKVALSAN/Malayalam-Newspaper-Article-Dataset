<DOC>
<DOCNO>114020172322.utf8</DOCNO>
<TEXT>


           രാജ്യത്തെ ആദ്യ മോണോ റെയില്‍ ഇന്ന് മുംബൈയില്‍ ഓടിത്തുടങ്ങും    

Saturday 1 February 2014 1:30 pm IST

മുംബൈ: രാജ്യത്തെ ആദ്യ മോണോ റെയില്‍ ഇന്ന് മുംബൈയില്‍ സര്‍വീസ് തുടങ്ങും. ഉച്ചതിരിഞ്ഞ് മൂന്നരക്ക് മഹാരാഷ്ട്ര മുഖ്യമന്ത്രി പൃഥ്വിരാജ് ചവാന്‍ ആദ്യ റാക്ക് ഫ്‌ലാഗ് ഓഫ് ചെയ്യും. ചെമ്പൂര്‍ മുതല്‍ വഡാല വരെയുള്ള ഒമ്പത് കിലോമീറ്റര്‍ ദൂരമാണ് ചരിത്രത്തിലേക്ക് ഇടം പിടിക്കാനോരുങ്ങുന്നത്. 

ഇപ്പോഴത്തേതിന്റെ പകുതി സമയം കൊണ്ട് ചെമ്പൂരില്‍ നിന്നും വഡാലയിലെത്താന്‍ സഹായിക്കുന്ന മോണോറെയില്‍ യാഥാര്‍ത്ഥ്യമായാല്‍ ഒന്നര ലക്ഷം ആളുകളെങ്കിലും റോഡ് ഉപേക്ഷിക്കുമെന്നാണ് അനുമാനിക്കുന്നത്. ഒരു റേക്കില്‍ ഒരുസമയം 560 പേര്‍ക്ക് യാത്രചെയ്യാം. അഞ്ച് രൂപയാണ് കുറഞ്ഞ യാത്രാ നിരക്ക്. പരമാവധി 11 രൂപയും. 

നാളെ മുതലല്‍ പൊതുജനങ്ങള്‍ക്ക് മോണോ റെയിലില്‍ യാത്ര ചെയ്ത് തുടങ്ങാം. ആദ്യ ദിവസങ്ങളില്‍ പകല്‍ ഏഴ് മണിക്കും മൂന്ന് മണിക്കും ഇടയില്‍ 15 മിനുട്ടിന്റെ ഇടവേളകളില്‍ സര്‍വീസ് ഉണ്ടാകും. സമയക്രമം പിന്നീട് തീരുമാനിക്കും. എംഎംആര്‍ഡിഎ 3000 കോടി രൂപ ചെലവില്‍ വിഭാവനംചെയ്ത മോണോറോയില്‍ സര്‍വീസിന്റെ ആദ്യഘട്ടമാണ് ഇന്ന് പൂര്‍ത്തിയാവുന്നത്. ഇതേവരെ 19,000 കോടി രൂപ ചെലവിട്ടു. 

രണ്ടാം ഘട്ടം അടുത്ത വര്‍ഷം പൂര്‍ത്തിയാകും. വിഭാവനം ചെയ്ത് അഞ്ച് വര്‍ഷം കൊണ്ടാണ് മുബൈ മോണോറെയില്‍ യാഥാര്‍ത്ഥ്യമാകുന്നത്.
    
</TEXT>
</DOC>