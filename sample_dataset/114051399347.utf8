<DOC>
<DOCNO>114051399347.utf8</DOCNO>
<TEXT>


           മുംബൈയില്‍ ഒരുങ്ങുന്നു; 2000 കിലോ ലഡ്ഡു    

Tuesday 13 May 2014 10:03 pm IST

        മുംബൈ: മുംബൈക്കാര്‍ക്ക്‌ ആഹ്ലാദത്തിനു മധുരം പതിവാണ്‌. ആഹ്ലാദത്തിനു മധുരം ഇരട്ടിപ്പിച്ച്‌ എക്സിറ്റ്‌ പോള്‍ ഫലം വന്നതോടെ അതെങ്ങനെ കൂടുതല്‍ മധുരതരമാക്കാമെന്നാണ്‌ മുംബൈയിലെ ബിജെപി പ്രവര്‍ത്തകരുടെ ഗവേഷണം. ബിജെപിയുടെ വിജയം ഉറപ്പായതോടെ ഔദ്യോഗിക ഫലം വരുന്ന ദിവസം വിതരണം ചെയ്യാന്‍ പാര്‍ട്ടി 2000 കിലോ ലഡ്ഡുവാണ്‌ തയ്യാറാക്കുന്നത്‌. " ഞങ്ങള്‍ പ്രസിദ്ധമായ സിപി ടാങ്ക്‌ ക്രോസിംഗില്‍ കൂറ്റന്‍ എല്‍സിഡി സ്ക്രീനുകള്‍ സ്ഥാപിച്ച്‌ ജനങ്ങള്‍ക്കു തെരഞ്ഞെടുപ്പു ഫലം കാണാന്‍ അവസരമൊരുക്കും. ഫലം വരുന്നതോടെ പടക്കം പൊട്ടിച്ച്‌ ആഹ്ലാദിക്കും. നിറങ്ങള്‍കൊണ്ട്‌ ആഘോഷിക്കും. നാട്ടുകാര്‍ക്കെല്ലാം ലഡ്ഡു വിതരണം ചെയ്യും," ബിജെപി സംസ്ഥാന വക്താവ്‌ അതുല്‍ ഷാ പറഞ്ഞു.
എന്നാല്‍, ഇത്രയേറെ ലഡ്ഡു ഈ പ്രദേശത്തേക്കു മാത്രം ഇത്രയും വേഗം തയ്യാറാക്കാന്‍ കഴിയുന്നതെങ്ങനെയെന്ന ചോദ്യത്തിന്‌ അതുല്‍ ഷാ പറഞ്ഞു, " മോദിയുടെ വിജയം സൃഷ്ടിക്കാന്‍ ആര്‍എസ്‌എസ്‌ സജീവമായി രംഗത്തുണ്ടായിരുന്നു. ആ വിജയാഹ്ലാദത്തിനു മധുരം വിളമ്പാനുള്ള ലഡ്ഡു നിര്‍മ്മിക്കാനും സംഘടനയുടെ പിന്‍ബലമുള്ള സംവിധാനമുണ്ട്‌," അദ്ദേഹം പറഞ്ഞു.
    
</TEXT>
</DOC>