<DOC>
<DOCNO>114051800503.utf8</DOCNO>
<TEXT>


           ബാറുകള്‍ അടച്ചിട്ടത്: മാറ്റം ഉള്‍ക്കൊള്ളണമെന്ന് സുധീരന്‍    

Sunday 18 May 2014 3:53 pm IST

തിരുവനന്തപുരം: നിലവാരമില്ലാത്ത 418 ബാറുകള്‍ അടച്ചിട്ട ശേഷമുള്ള മാറ്റം ഉള്‍ക്കൊള്ളാന്‍ രാഷ്ട്രീയ നേതൃത്വവും ഉദ്യോഗസ്ഥരും തയ്യാറാകണമെന്ന് കെപിസിസി പ്രസിഡന്റ് വി എം സുധീരന്‍ പറഞ്ഞു. മദ്യലഭ്യതയും ഉപയോഗവും കുറയ്ക്കുകയെന്നതാണ് കോണ്‍ഗ്രസിന്റേയും യുഡിഎഫിന്റേയും നയം. അതിനുള്ളില്‍ നിന്നുകൊണ്ട് കൂടുതല്‍ നടപടികള്‍ സ്വീകരിക്കുമെന്നും അദ്ദേഹം മാദ്ധ്യമങ്ങളോട് പറഞ്ഞു.

ബാറുകള്‍ അടഞ്ഞു കിടന്ന കഴിഞ്ഞ ഒന്നര മാസത്തിനുള്ളില്‍ സംസ്ഥാനത്ത് കുറ്റകൃത്യങ്ങളും അപകടങ്ങളും കുറഞ്ഞു. മദ്യപിച്ച് വഴിയില്‍ കിടക്കുന്നവരുടെയും എണ്ണം കുറഞ്ഞു. ഇതെല്ലാം കാണിക്കുന്നത് ബാറുകള്‍ അടച്ചിട്ടത് ഗുണപരമായ മാറ്റത്തിന് വഴി വച്ചു എന്നാണ്. അത് എല്ലാവരും ഉള്‍ക്കൊള്ളണം. ബാറുകള്‍ അടച്ചിട്ടാല്‍ പ്രത്യാഘാതം ഉണ്ടാവും എന്ന ആശങ്കയ്‌ക്കൊന്നും യാതൊരു അടിസ്ഥാനവുമില്ലെന്നും സുധീരന്‍ പറഞ്ഞു.

തെരഞ്ഞെടുപ്പിന്റെ പശ്ചാത്തലത്തില്‍ പാര്‍ട്ടിയില്‍ ബൂത്ത്തലം മുതല്‍ പുന:സംഘടന വേണമെന്ന ആവശ്യം ന്യായമാണ്. തെരഞ്ഞെടുപ്പിന് മുമ്പ് പുന:സംഘടന നടന്നുവന്നതാണെങ്കിലും തെരഞ്ഞെടുപ്പ് ആയതോടെ താല്‍ക്കാലികമായി നിറുത്തിവയ്ക്കുകയായിരുന്നു. ബൂത്ത് തലം മുതല്‍ പുന:സംഘടന നടത്തണമെന്നത് പാര്‍ട്ടി നയമാണെന്നും സുധീരന്‍ പറഞ്ഞു. ചില മണ്ഡലങ്ങളില്‍ അപ്രതീക്ഷിതമായ തോല്‍വിയുണ്ടായി. അതേക്കുറിച്ച് 29ന് ചേരുന്ന പാര്‍ട്ടി എക്‌സിക്യൂട്ടീവ് പരിശോധിക്കുമെന്നും അദ്ദേഹം കൂട്ടിച്ചേര്‍ത്തു.
    
</TEXT>
</DOC>