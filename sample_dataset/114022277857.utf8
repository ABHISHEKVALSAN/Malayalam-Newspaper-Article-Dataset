<DOC>
<DOCNO>114022277857.utf8</DOCNO>
<TEXT>


           ഗെയ്‌ലിന്റെ തനിനിറം അനുഭവക്കുറിപ്പുകളിലൂടെ    

Saturday 22 February 2014 11:15 am IST

വിശ്വപ്രേമ സ്വരൂപിണിയായ മാതാ അമൃതാനന്ദമയീ ദേവിയെന്ന അമ്മയേയ്ം ആശ്രമത്തേയും കുറിച്ച്‌, ഒരിക്കല്‍ ആശ്രമത്തിലെ അന്തേവാസിനിയായിരുന്ന ഗെയ്‌ല്‌ ട്രെഡ്‌വെല്‍ എഴുതിയ അപകീര്‍ത്തികരമായ പുസ്തകം മാധ്യമങ്ങളിലും സോഷ്യല്‍ മീഡിയകളിലും പരക്കുകയാണ്‌. പതിനഞ്ചു വര്‍ഷം മുന്‍പ്‌ ആശ്രമം വിട്ട്‌, നീണ്ട ഒന്നൊരപതിറ്റാണ്ട്‌ തികച്ചും മൗനം പാലിച്ചശേഷം അവര്‍ ഇപ്പോള്‍ ഇത്തരമൊരു പുസ്തകവുമായി വന്നതില്‍ ദുരൂഹതയുണ്ട്‌. മാത്രമല്ല, വിവാദമുണ്ടാക്കി പുസ്തകം വിറ്റഴിക്കാനുള്ള തലതിരിഞ്ഞ ഗൂഢതന്ത്രവും ഇതിനു പിന്നിലുണ്ട്‌.
ഒരു പുസ്തകം എഴുതിയതു കൊണ്ടു മാത്രം ഗെയ്‌ല്‌ വലിയവളാകുന്നില്ല. മനോവിഭ്രാന്തിക്കടിപ്പെട്ടയാളുടെ മനസില്‍ തോന്നുന്നതെല്ലാം എഴുതി വച്ചത്‌ വലിയ വെളിപ്പെടുത്തലുമല്ല. 
ആരാണ്‌ ഗെയ്‌ല്‌ ട്രെഡ്‌വെല്‍, അവരുടെ മുന്‍കാല സ്വഭാവമെന്ത്‌, പെരുമാറ്റമെങ്ങനെയായിരുന്നു, അവര്‍ പറയുന്നതില്‍ സത്യമുണ്ടോ തുടങ്ങിയ കാര്യങ്ങളില്‍ അല്‍പം പോലും അന്വേഷണം നടത്താതെയാണ്‌ ചില ചാനലുകളടക്കമുള്ള മാധ്യമങ്ങള്‍ വാര്‍ത്തകള്‍ പ്രചരിപ്പിക്കുന്നത്‌. വാര്‍ത്ത എന്നതിനപ്പുറം വര്‍ഗീയ വൈരത്തോടെയാണ്‌ ചില ചാനലുകളും ചില പത്രങ്ങളും നിത്യേന ഇതു സംബന്ധിച്ച വിവരങ്ങള്‍ നല്‍കുന്നത്‌. ഒരു ഹൈന്ദവ ആദ്ധ്യാത്മിക കേന്ദ്രത്തിനെതിരെ ആസൂത്രിതമായി നടത്തുന്ന മലീമസമായ ഒരു കാമ്പയിനിന്റെ സ്വഭാവമാണ്‌ വാര്‍ത്തകള്‍ക്കുള്ളതെന്നതും സത്യമാണ്‌. പിന്നാക്കമെന്നും മുന്നാക്കമെന്നും താണജാതിയെന്നും ഉയര്‍ന്ന ജാതിയെന്നും പണക്കാരെന്നും പാവപ്പെട്ടവരെന്നും പറഞ്ഞ്‌ ചേരിതിരിഞ്ഞ്‌ നില്‍ക്കുന്ന ഹിന്ദുസമൂഹത്തെ ഒന്നിപ്പിക്കുന്ന ഒരു ശക്തിയാണ്‌ അമ്മ. മതപരിവര്‍ത്തന ശക്തികള്‍ക്ക്‌ ആശ്രമത്തിെ‍ന്‍റ വളര്‍ച്ചയും ജനലക്ഷങ്ങള്‍ക്കിടയില്‍ അമ്മയ്ക്കുള്ള സ്വാധീനവും തീരെ പിടിക്കുന്നില്ല. അത്തരമൊരു സാഹചര്യത്തില്‍ കിട്ടിയ അവസരം, ആശ്രമത്തിനെതിരെ,അമ്മയ്ക്കെതിരെ ആഞ്ഞടിക്കാനുള്ള വടിയാക്കി അവര്‍ മാറ്റിയിരിക്കുകയാണ്‌. 
ഗെയ്‌ല്‌ മാത്രമല്ല, വിദേശികള്‍ അടക്കം എത്രയോ യുവതികള്‍ ഇന്നലെയും ഇന്നും ആശ്രമത്തില്‍ സ്വച്ഛതയോടെ ആത്മീയതയില്‍ മുഴുകി ജീവിക്കുന്നു. അവര്‍ക്ക്‌ ഗെയ്‌ലിനെപ്പറ്റി പറയാനുള്ളതെന്താണ്‌. ആശ്രമത്തില്‍ ഇന്നും ഉള്ളവരുടെ, ആശ്രമം വിട്ടുപോയവരുടെ വാക്കുകളിലൂടെ, അനുഭവങ്ങളിലൂടെ നമുക്ക്‌ ഗെയ്‌ലിനെ അറിയാം. അതിലൂടെ അവരുടെ മനസറിയാം, അവരുടെ ചപലമായ സ്വഭാവം അറിയാം. 
    
</TEXT>
</DOC>