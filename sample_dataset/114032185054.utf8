<DOC>
<DOCNO>114032185054.utf8</DOCNO>
<TEXT>


           വിഎസ്‌ കീഴടങ്ങിയതിനു പിന്നില്‍ പിബി മോഹവും നടപടി ഭയവും    

Friday 21 March 2014 9:12 pm IST

        തിരുവനന്തപുരം: പലവിഷയത്തിലും സിപിഎമ്മിനെതിരായ നിലപാടുമായി ജനപക്ഷത്തു നിന്ന പ്രതിപക്ഷ നേതാവ്‌ വി.എസ്‌.അച്യുതാനന്ദന്‍ നിലപാടുകളില്‍ മാറ്റം വരുത്തി പാര്‍ട്ടിക്കു കീഴടങ്ങിയതിനു പിന്നില്‍ വ്യക്തമായ ലക്ഷ്യങ്ങള്‍. പാര്‍ട്ടി നടപടിയുടെ ഭാഗമായി പൊളിറ്റ്‌ ബ്യൂറോയില്‍ നിന്ന്‌ കേന്ദ്രകമ്മിറ്റിയിലേക്ക്‌ തരംതാഴ്ത്തപ്പെട്ട വി എസ്‌ തിരികെ പിബിയിലേക്ക്‌ കയറിക്കൂടാനുള്ള ശ്രമം ആരംഭിച്ചു കഴിഞ്ഞു. പാര്‍ട്ടിക്കെതിരായി താന്‍ സ്വീകരിച്ച നിലപാടുകള്‍ പരസ്യമായി തിരുത്തിപ്പറയാന്‍ അദ്ദേഹം തയ്യാറായതിന്റെ ഒരു കാരണം അതാണെന്നാണ്‌ വിലയിരുത്തല്‍. 
പാര്‍ട്ടി നേതൃത്വത്തിനെതിരായി നിന്ന വി എസിനെതിരെ നടപടി ആവശ്യപ്പെട്ട്‌ കേന്ദ്രനേതൃത്വത്തെ പിണറായിയും കൂട്ടരും സമീപിച്ചിട്ടുണ്ട്‌. അവര്‍ പിബിക്ക്‌ പരാതിയും നല്‍കി. അതു സംബന്ധിച്ചുള്ള ചര്‍ച്ചകള്‍ തെരഞ്ഞെടുപ്പിനു ശേഷം നടക്കും. വി എസിനെതിരെ നടപടി വേണമെന്ന്‌ കേരള നേതൃത്വം ശക്തമായി ആവശ്യപ്പെട്ടാല്‍ നടപടി സ്വീകരിക്കാതിരിക്കാന്‍ കേന്ദ്ര നേതൃത്വത്തിന്‌ ആകില്ല. വരാന്‍ പോകുന്ന നപടിയെ വിഎസ്‌ ഭയക്കുന്നതിനാല്‍ കൂടിയാണ്‌ ഇപ്പോഴത്തെ നിലപാട്‌ മാറ്റം. നടപടി സ്വീകരിച്ച്‌ വി എസിനെ പ്രതിപക്ഷ നേതാവിന്റെ സ്ഥാനത്തു നിന്ന്‌ മാറ്റാനും നീക്കമുണ്ടായിരുന്നു.
ടി.പി.ചന്ദ്രശേഖരന്‍ വധത്തിനു പിന്നില്‍ പാര്‍ട്ടി നേതൃത്വത്തിന്റെ പങ്ക്‌ ശരിവയ്ക്കുന്ന തരത്തിലുള്ള പ്രസ്താവനകളുമായി ഉറച്ചു നിന്നിരുന്നയാളാണ്‌ അദ്ദേഹം. പാര്‍ട്ടി നടത്തുന്ന അന്വേഷണ റിപ്പോര്‍ട്ട്‌ പുറത്തുവരാത്തതിനെ പലവട്ടം അദ്ദേഹം വിമര്‍ശിക്കുകയും ചെയ്തു. ടിപിയുടെ വിധവ രമ സിബിഐ അന്വേഷണം ആവശ്യപ്പെട്ട്‌ സെക്രട്ടറിയേറ്റിനു മുന്നില്‍ നാരാഹാരം കിടന്നപ്പോള്‍ വി എസും സിബിഐ അന്വേഷണം ആവശ്യപ്പെട്ട്‌ സര്‍ക്കാരിന്‌ കത്ത്‌ നല്‍കി പാര്‍ട്ടിയെ വെട്ടിലാക്കി. പാര്‍ട്ടി അന്വേഷണത്തിലൂടെ പുറത്തു വന്ന റിപ്പോര്‍ട്ട്‌ ടിപി വധത്തിലെ പങ്കാളികളെ രക്ഷിക്കുന്നതായിട്ടും ഇപ്പോള്‍ വി എസ്‌ അന്വേഷണത്തില്‍ തൃപ്തനാണെന്ന്‌ പരസ്യമായി പറഞ്ഞിരിക്കുന്നു. 
വി എസ്‌ പരസ്യമായി സിപിഎം കേരളാ നേതൃത്വത്തിനെതിരെ നിലപാട്‌ സ്വീകരിക്കുന്നതും വി എസിനെതിരെ നടപടിയുണ്ടാകുന്നതും കേരളത്തില്‍ പാര്‍ട്ടിക്ക്‌ ഗുണം ചെയ്യില്ലെന്ന വിലയിരുത്തലാണ്‌ കേന്ദ്ര നേതൃത്വത്തിനുള്ളത്‌. അതിന്റെ അടിസ്ഥാനത്തില്‍ കേന്ദ്ര നേതാക്കള്‍ നടത്തിയ ഒത്തു തീര്‍പ്പ്‌ ചര്‍ച്ച ഫലം കാണുകയായിരുന്നു. 
തെരഞ്ഞെടുപ്പില്‍ വി എസ്‌ കൂടെ നില്‍ക്കേണ്ടത്‌ പാര്‍ട്ടിയുടെ ആവശ്യമായിരുന്നു. നടപടിയില്‍ നിന്ന്‌ രക്ഷപെടേണ്ടതും പറ്റുമെങ്കില്‍ പിബിയിലേക്ക്‌ തിരികെ കയറേണ്ടതും വി എസിന്റെയും ആവശ്യമായിരുന്നു.
    
</TEXT>
</DOC>