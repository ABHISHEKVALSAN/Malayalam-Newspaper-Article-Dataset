<DOC>
<DOCNO>114110739237.utf8</DOCNO>
<TEXT>


            രാജ്ഭവന്‍ മുഖേന എത്തുന്ന പൊതുജനങ്ങളുടെ പരാതികള്‍ തീര്‍പ്പാക്കുന്നതില്‍ മുന്തിയ പരിഗണന വേണം: ചീഫ് സെക്രട്ടറി     

Friday 7 November 2014 9:24 pm IST

        കല്‍പ്പറ്റ : രാജ്ഭവന്‍ മുഖേന എത്തുന്ന പൊതുജനങ്ങളുടെ പരാതികള്‍ തീര്‍പ്പാക്കുന്നതില്‍ മുന്തിയ പരിഗണന നല്‍കണമെന്ന്  ചീഫ് സെക്രട്ടറി ഇ.കെ.ഭരത്ഭൂഷണ്‍ അഡീഷണല്‍ ചീഫ് സെക്രട്ടറിമാര്‍, പ്രിന്‍സിപ്പല്‍ സെക്രട്ടറിമാര്‍, സെക്രട്ടറിമാര്‍, വകുപ്പ് മേധാവികള്‍, ജില്ലാ കലക്ടര്‍മാര്‍ തുടങ്ങിയവര്‍ക്ക് നിര്‍ദേശം നല്‍കി. രാജ്ഭവനില്‍നിന്നുള്ള പരാതികളുടെ കൈകാര്യത്തില്‍  വിവിധ വകുപ്പുകള്‍ വീഴ്ചവരുത്തുന്നുവെന്ന് ആക്ഷേപം ഉയര്‍ന്ന സാഹചര്യത്തിലാണിത്. പരാതികളില്‍ നടപടി സ്വീകരിക്കുന്നതില്‍ അലംഭാവം കാട്ടുന്ന ഉദ്യോഗസ്ഥര്‍ക്കെതിരേ അച്ചടക്ക നടപടി ശുപാര്‍ശ ചെയ്യണമെന്നും ചീഫ് സെക്രട്ടറി വകുപ്പ് തലവന്മാരോട് ആവശ്യപ്പെട്ടിട്ടുണ്ട്.

പൊതുജനങ്ങള്‍ ഗവര്‍ണര്‍ക്ക് നല്‍കുന്ന പരാതികള്‍ തുടര്‍നടപടികള്‍ക്കായി ചീഫ് സെക്രട്ടറിയുടെ കാര്യാലയത്തിലാണ് എത്തുന്നത്. അവ പിന്നീട് ബന്ധപ്പെട്ട വകുപ്പ് സെക്രട്ടറിമാര്‍ക്ക് അയയ്ക്കും. പരാതികളില്‍ സമയബന്ധിതമായി നടപടി സ്വീകരിക്കാത്തതും സ്വീകരിക്കുന്ന നടപടികള്‍ അറിയിക്കാത്തതും രാജ്ഭവന്റെ അനിഷ്ടത്തിനിടയാക്കിയിരുന്നു. ഈ സാഹചര്യത്തിലാണ് രാജ്ഭവനില്‍നിന്നുള്ള പരാതികളില്‍ തുടര്‍നടപടി സ്വീകരിക്കുന്നതില്‍ സര്‍ക്കുലറിലൂടെ ചീഫ് സെക്രട്ടറിയുടെ നിര്‍ദേശം.

പരാതികള്‍ വകുപ്പ് സെക്രട്ടറിമാര്‍, തലവന്മാര്‍, ഓഫീസ് മേധാവികള്‍ എന്നിവര്‍ക്ക് അയച്ചുകൊടുത്ത് നടപടി ത്വരിതപ്പെടുത്തുന്നതിനു സെക്രട്ടറിയറ്റിലെ പൊതുഭരണവകുപ്പ് ഡപ്യൂട്ടി സെക്രട്ടറിയെ രാജ്ഭവന്‍ നോഡല്‍ ഓഫീസറായി നിയമിച്ചിട്ടുണ്ട്. പരാതികള്‍ അടിയന്തര നടപടിക്കും റിപ്പോര്‍ട്ടിനുമായി ബന്ധപ്പെട്ട വകുപ്പ് സെക്രട്ടറിമാര്‍ക്ക് അയച്ചുകൊടുക്കേണ്ടത് നോഡല്‍ ഓഫീസറുടെ ചുമതലയാണ്. നോഡല്‍ ഓഫീസറില്‍നിന്നു ലഭിക്കുന്ന പരാതികളില്‍ സത്വരനടപടി സ്വീകരിച്ച് റിപ്പോര്‍ട്ട് ഒരു മാസത്തിനകം ഗവര്‍ണറുടെ സെക്രട്ടറിക്ക് വകുപ്പ് സെക്രട്ടറിമാര്‍ അയയ്ക്കണം. പകര്‍പ്പ് നോഡല്‍ ഓഫീസര്‍ക്ക് നല്‍കണമെന്നും സര്‍ക്കുലറില്‍ പറയുന്നു.
    
</TEXT>
</DOC>