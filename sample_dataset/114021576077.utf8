<DOC>
<DOCNO>114021576077.utf8</DOCNO>
<TEXT>


           വനിതാസംവരണ ബില്ല് പാസാക്കാത്തതില്‍ ഖേദിക്കുന്നുവെന്ന് സോണിയ    

Saturday 15 February 2014 4:29 pm IST

കൊച്ചി: വനിതാസംവരണ ബില്ല് ഇതുവരെയും പാസാക്കാന്‍ കഴിയാത്തതില്‍ ഖേദമുണ്ടെന്ന് കോണ്‍ഗ്രസ് അധ്യക്ഷ സോണിയാ ഗാന്ധി. പാര്‍ലമെന്റില്‍ ബില്ല് പാസാക്കാന്‍ ശ്രമം തുടരുമെന്നും അവര്‍ പറഞ്ഞു. സാമൂഹ്യസുരക്ഷാ പദ്ധതികളുടെ കാര്യത്തില്‍ കേരളം മര്‍ സംസ്ഥാനങ്ങള്‍ക്ക് മാതൃകയാണെന്നും അവര്‍ ചൂണ്ടിക്കാട്ടി. കൊച്ചിയില്‍ നിര്‍ഭയ പദ്ധതി ഉദ്ഘാടനം ചെയ്ത് സംസാരിക്കുകയായിരുന്നു അവര്‍. 

രാജ്യത്ത് സ്ത്രീകള്‍ക്കും കുട്ടികള്‍ക്കും നേരെയുള്ള അതിക്രമങ്ങള്‍ വര്‍ദ്ധിച്ചു വരികയാണ്. ദല്‍ഹി,​ മുംബൈ മാനഭംഗകേസുകള്‍ അതാണ് തെളിയിക്കുന്നത്. സ്ത്രീകള്‍ക്കു നേരെയുള്ള ഇത്തരം അതിക്രമങ്ങള്‍ തടയേണ്ടത് ആവശ്യമാണ്. സാമ്പത്തികമായി വികസനം കൈവരിച്ചിട്ടു പോലും സ്ത്രീകളെ കടത്തുന്നതും പെണ്‍ഭ്രൂണഹത്യയും ഇപ്പോഴും യഥേഷ്ടം നടക്കുകയാണെന്നും സോണിയ പറഞ്ഞു. 

നിര്‍ഭയ കേരളം പദ്ധതി കേരളത്തിലെ സ്ത്രീകളുടെ ആത്മവിശ്വാസം ഉയര്‍ത്തുന്നതിനും ഉന്നമനത്തിനും കാരണമാകുമെന്നും സോണിയ പറഞ്ഞു. കേരളത്തില്‍ വനിതാ പൊലീസിന്റെ സംവരണം 25 ശതമാനമായി ഉയർത്തണമെന്നും സോണിയ നിര്‍ദ്ദേശിച്ചു.

സ്ത്രീകളുടെയും കുട്ടികളുടെയും സുരക്ഷ ഉറപ്പാക്കാനായി സംസ്ഥാന ആഭ്യന്തരവകുപ്പ് നടപ്പാക്കുന്ന പദ്ധതിയാണ് നിര്‍ഭയ കേരളം. സംസ്ഥാനത്ത് ഉടനീളം പന്ത്രണ്ടായിരം വോളന്റിയര്‍മാര്‍ പദ്ധതിയുടെ ഭാഗമാകും. പദ്ധതിയുടെ ഉദ്ഘാടന ചടങ്ങില്‍ മുഖ്യമന്ത്രി ഉമ്മന്‍‌ചാണ്ടി മുഖ്യ പ്രഭാഷണം നടത്തി. സ്ത്രീകള്‍ക്കും കുട്ടികള്‍ക്കും എതിരായ കുറ്റകൃത്യങ്ങളുടെ വിചാരണ വേഗത്തിലാക്കാന്‍ രണ്ട് കോടതികള്‍ കൂടി സര്‍ക്കാര്‍ പരിഗണിക്കുന്നുണ്ടെന്ന് മുഖ്യമന്ത്രി പറഞ്ഞു.  

ചടങ്ങില്‍ ആഭ്യന്തരമന്ത്രി രമേശ് ചെന്നിത്തല, കേന്ദ്ര മന്ത്രിമാരായ വയലാര്‍ രവി, കെ.വി തോമസ് തുടങ്ങിയവര്‍ പങ്കെടുത്തു.  
    
</TEXT>
</DOC>