<DOC>
<DOCNO>114012670987.utf8</DOCNO>
<TEXT>


           കോഴിക്കോട്‌ പൊന്‍കിരീടം ചൂടി    

Sunday 26 January 2014 4:08 pm IST

പാലക്കാട്‌: അവസാന നിമിഷം വരെ ആവേശവും ആകാംഷയും നിറഞ്ഞ സംസ്ഥാന സ്കൂള്‍ കലോത്സവത്തില്‍ കോഴിക്കോട്‌ കനക കിരീടം ചൂടി. 117.5 പവന്‍ തൂക്കമുള്ള പൊന്‍കിരീടം അണിയാനുള്ള അവസാന പോരാട്ടത്തില്‍ ആതിഥേയരായ പാലക്കാടിനെ രണ്ടാം സ്ഥാനത്തേക്ക്‌ പിന്തള്ളിയാണ്‌ കലോത്സവത്തില്‍ തങ്ങളുടെ മേല്‍ക്കോയ്മ കോഴിക്കോട്‌ ഒരിക്കല്‍ കൂടി തെളിയിച്ചത്‌. തുടര്‍ച്ചയായി ഏട്ടാം വര്‍ഷമാണ്‌ കോഴിക്കോട്‌ ജേതാക്കളാകുന്നത്‌. തൃശ്ശൂരിനാണ്‌ മൂന്നാം സ്ഥാനം. കോഴിക്കോട്‌ 926പോയിന്റ്‌ നേടിയപ്പോള്‍ പാലക്കാടിന്‌ 920ഉം തൃശ്ശൂരിന്‌ 918 പോയിന്റും ലഭിച്ചു. മലപ്പുറം (902),കണ്ണുര്‍ (872), കോട്ടയം (846),ഏറണാകുളം(842), ആലപ്പുഴ(832), കൊല്ലം (822),കാസര്‍ക്കോഡ്‌(818), തിരുവനന്തപുരം(804),വയനാട്‌(782),പത്തനംതിട്ട(745),ഇടുക്കി (724) എന്നിങ്ങനെയതാണ്‌ മറ്റു ജില്ലകളുടെ പോയിന്റ്‌ നില. സംസ്കൃതോത്സവത്തില്‍ 95 പോയിന്റുകള്‍ നേടി മലപ്പുറവും കോട്ടയവും സംയുക്ത ജേതാക്കളായപ്പോള്‍ തൃശ്ശൂര്‍ 93 പോയിന്റുകള്‍ നേടി രണ്ടാം സ്ഥാനത്ത്‌ എത്തി. അറബി സാഹിത്യോത്സവത്തില്‍ 95 പോയിന്റുകള്‍ നേടി പാലക്കാട്‌,കോഴിക്കോട്‌,മലപ്പുറം, കണ്ണൂര്‍ ജില്ലകള്‍ തുല്യതയില്‍ എത്തിയപ്പോള്‍ 93 പോയിന്റുള്ള തൃശ്ശൂര്‍ തൊട്ടു പിന്നിലെത്തി. ഹൈസ്കൂള്‍ വിഭാഗത്തില്‍ പാലക്കാടാണ്‌ മുന്നില്‍ (429) കോഴിക്കോട്‌ രണ്ടാമത്‌ എത്തി (420), തൃശ്ശൂരാണ്‌ മൂന്നാം സ്ഥാനത്ത്‌.(418). സ്കൂളുകളില്‍ ആലത്തൂര്‍ ബിഎസ്‌എസ്‌ ഗുരുകുലം ഹൈസ്കൂള്‍ വിഭാഗത്തില്‍ ഒന്നാം സ്ഥാനത്ത്‌ എത്തിയപ്പോള്‍ ഹയര്‍സെക്കന്ററിയില്‍ ആലപ്പുഴ മാന്നാര്‍ എച്ച്‌എസ്‌എസാണ്‌ ജേതാക്കളായത്‌. സമാപന സമ്മേളനം പ്രതിപക്ഷ നേതാവ്‌ വിഎസ്‌ അച്ചുതാനന്ദന്‍ ഉദ്ഘാടനം ചെയ്തു.
കൃഷ്ണകുമാര്‍ ആമലത്ത്‌

</TEXT>
</DOC>