<DOC>
<DOCNO>114011869150.utf8</DOCNO>
<TEXT>


           സുനന്ദയുടെ ആരോഗ്യനില തൃപ്തികരമായിരുന്നുവെന്ന് കിംസ് അധികൃതര്‍    

Saturday 18 January 2014 2:21 pm IST

തിരുവനന്തപുരം: കിംസ് ആശുപത്രിയില്‍ ചികിത്സ തേടിയപ്പോള്‍ സുനന്ദയുടെ ആരോഗ്യനില തൃപ്തികരമായിരുന്നുവെന്ന് കിംസ് ആശുപത്രി അധികൃതര്‍. പരിശോധനയില്‍ മാരകമായ അസുഖങ്ങളൊന്നും തന്നെ കണ്ടെത്താനായില്ല. പരിശോധനയില്‍ മദ്ധ്യവയസ്കയായ സ്ത്രീക്കുണ്ടാകുന്ന അസുഖങ്ങള്‍ മാത്രമാണ് ഉണ്ടായിരുന്നതെന്നും ‌ഡോക്ടര്‍മാര്‍ പറഞ്ഞു.

ഈ മാസം 12നാണ് സുനന്ദയെ ആശുപത്രിയില്‍ പ്രവേശിപ്പിച്ചത്. 14ന് മടങ്ങുകയും ചെയ്തുവെന്ന് ആശുപത്രി വൈസ് ചെയര്‍മാന്‍ ഡോ.വിജയരാഘവന്‍ പറഞ്ഞു. ആശുപത്രിയില്‍ സുനന്ദയെ ചികിത്സിച്ച ഡോക്ടര്‍മാര്‍ ഇന്ന് യോഗം ചേര്‍ന്ന ശേഷമാണ് ഇക്കാര്യം അറിയിച്ചത്. ഇരുപതാം തീയതി വിശദമായ പരിശോധനയ്ക്കായി വരാന്‍ പറഞ്ഞിരുന്നു. എന്നാല്‍ അതിനര്‍ത്ഥം മാരകരോഗം ഉണ്ടായിരുന്നു എന്നല്ല. ചികിത്സ തേടിയപ്പോള്‍ കൊടുത്ത മരുന്നുകള്‍ എത്രത്തോളം ഫലിച്ചു എന്നത് കൂടി പരിശോധിക്കാനും ആവശ്യമെങ്കില്‍ മരുന്നുകള്‍ മാറ്റി നല്‍കുന്നതിനും വേണ്ടിയാണ് വീണ്ടും വരാന്‍ പറഞ്ഞതെന്നും ഡോക്ടര്‍മാര്‍ വെളിപ്പെടുത്തി. 

ആശുപത്രിയില്‍  മുഴുവന്‍ സമയവും ശശി തരൂരും കൂടെയുണ്ടായിരുന്നു. ഹൃദ്രോഗപരിശോധനയും ഗ്യാസ്‌ട്രോ എന്ററോളജിസ്റ്റ് എന്‍ഡോസ്‌കോപി ഉള്‍പ്പെടെയുള്ള ചികിത്സകള്‍ക്ക് ഡോ.വിജയരാഘവനാണ് നേതൃത്വം നല്‍കിയത്. പിന്നീട് തുടര്‍ ചികിത്സകള്‍ കിംസില്‍ നടത്താമെന്ന ധാരണയിലാണ് ഇവര്‍ ആശുപത്രി വിട്ടത്. കണ്ടെത്തലുകള്‍ അന്വേഷണ സംഘത്തെ അറിയിക്കുമെന്ന് അധികൃതര്‍ വ്യക്തമാക്കി.

സ്വകാര്യത മാനിച്ച് രോഗിയുടെ അസുഖത്തെ കുറിച്ചുള്ള വിവരങ്ങള്‍ വെളിപ്പെടുത്താനാവില്ലെന്നും ഡോ.വിജയരാഘവന്‍ പറഞ്ഞു. 

    
</TEXT>
</DOC>