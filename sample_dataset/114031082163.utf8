<DOC>
<DOCNO>114031082163.utf8</DOCNO>
<TEXT>


           വോഡാഫോണ്‍ ചാരപ്പണി നടത്തുന്നതായി കേന്ദ്രം    

Monday 10 March 2014 10:03 pm IST

ന്യൂദല്‍ഹി: 20,000 കോടി നികുതി അടയ്ക്കുന്നതിന്‌ കേന്ദ്ര സര്‍ക്കാര്‍ നോട്ടീസ്‌ കിട്ടിയ ബ്രിട്ടീഷ്‌ ടെലിഫോണ്‍ കമ്പനിയായ വോഡാഫോണ്‍, ഇന്ത്യക്കെതിരെ ചാര പ്രവര്‍ത്തനം നടത്തുന്നതായി സൂചന. വോഡാഫോണ്‍ ഉപയോഗിക്കുന്നവരുടെ വിവരങ്ങള്‍ ശേഖരിച്ച്‌ ആവശ്യമായ സംഭാഷണങ്ങള്‍ റെക്കോര്‍ഡ്‌ ചെയ്ത്‌ ബ്രിട്ടീഷ്‌ രഹസ്യ പൊലീസിന്‌ കൈമാറുന്നു എന്നാണ്‌ ഇന്ത്യ സംശയിക്കുന്നത്‌. 
ഗുരുതരമായ വിഷയത്തെക്കുറിച്ച്‌ അടിയന്തര അന്വേഷണം നടത്താന്‍ ഇന്ത്യ ഉത്തരവിട്ടു. ആരോപണം വോഡാഫോണും ബ്രിട്ടീഷ്‌ സര്‍ക്കാരും തള്ളി. വോഡാഫോണ്‍ സര്‍ക്കാറിലേക്ക്‌ 20,000 കോടിരൂപ നികുതി കുടിശിക അടയ്ക്കാനുള്ള കേസും വിവാദത്തിലാണ്‌. മുന്‍ നിയമ മന്ത്രി അശ്വിനി കുമാര്‍ നികുതി പിരിക്കണമെന്ന നിലപാടില്‍ ഉറച്ചുനിന്നെങ്കിലും ഇപ്പോഴത്തെ മന്ത്രി കബില്‍ സിബല്‍ അനുരഞ്ജന ചര്‍ച്ചയ്ക്കു തയാറായിരിക്കുകയാണ്‌. ഇതിനിടെയാണു ചാരപ്രവര്‍ത്തനത്തിന്റെ കഥകളും പുറത്തുവരുന്നത്‌.
ആഭ്യന്തര മന്ത്രാലയം നല്‍കിയ സൂചനകളെക്കുറിച്ച്‌ അന്വേഷിക്കണമെന്ന്‌ ടെലി കമ്യൂണിക്കേഷന്‍ വകുപ്പിനോടു ധനകാര്യ മന്ത്രാലയം ആവശ്യപ്പെട്ടു. ഇ മെയിലുകളും ഫോണ്‍ കോള്‍ വിവരങ്ങളുമൊക്കെ ബ്രിട്ടീഷ്‌ സെക്യൂരിറ്റി ഏജന്‍സിയായ 'ഗവണ്‍മെന്റ്‌ കമ്യൂണിക്കേഷന്‍ ഹെഡ്ക്വാര്‍ട്ടേഴ്സ്‌ (ജിസിഎച്ച്ക്യു)നു കൈമാറുന്നുണ്ടെന്നാണ്‌ ആഭ്യന്തര മന്ത്രാലയം കണ്ടെത്തിയത്‌. കഴിഞ്ഞവര്‍ഷം ഡിസംബര്‍ 27നു നല്‍കിയ കത്തില്‍, വോഡഫോണിന്റെ ഇന്ത്യന്‍ ഓഹരിയില്‍ വര്‍ധന വരുത്തിയതും അന്വേഷിക്കണമെന്നു നിര്‍ദേശിച്ചു. എന്നാല്‍, ഇതു സംബന്ധിച്ച ആരോപണം വോഡഫോണ്‍ നിഷേധിച്ചു. കസ്റ്റമേഴ്സിന്റെ വിവരങ്ങള്‍ ആര്‍ക്കും കൈമാറിയിട്ടില്ലെന്നും നിക്ഷേപം ഉയര്‍ത്താനുള്ള നീക്കത്തിനു ഫോറിന്‍ ഇന്‍വെസ്‌ര്‍മെന്റ്‌ പ്രമോഷന്‍ ബോര്‍ഡിന്റെ അംഗീകാരം ലഭിച്ചതാണെന്നും കമ്പനി പറഞ്ഞു. 
എന്നാല്‍, വാര്‍ത്താവിനിമയ മന്ത്രാലയം ഇതേക്കുറിച്ചു പരിശോധിക്കുമെന്ന്‌ അറിയിച്ചു. അതേസമയം, നികുതിക്കാര്യത്തില്‍ സര്‍ക്കാര്‍ മലക്കം മറിഞ്ഞതും കടുത്ത സംശയത്തിന്‌ ഇടയാക്കുന്നുണ്ട്‌. ആദ്യം നികുതി കര്‍ക്കശമായി പിരിച്ചെടുക്കണമെന്ന്‌ അശ്വിനി കുമാറിന്‌ ഉപദേശം നല്‍കിയ അറ്റോര്‍ണി ജനറല്‍ പിന്നീട്‌ അനുരഞ്ജനം നടത്താമെന്ന്‌ സിബലിന്‌ ഉപദേശം നല്‍കി. അശ്വനികുമാറില്‍ നിന്ന്‌ സിബല്‍ അധികാരമേറ്റെടുത്തയുടനാണ്‌ അറ്റോര്‍ണിയുടെ മലക്കംമറിച്ചില്‍. വോഡാഫോണിന്റെ അനുരഞ്ജന വാഗ്ദാനം നിയമപരമായി സാധൂകരിക്കാവുന്നതാണെന്നാണ്‌ നിയമ മന്ത്രാലയത്തിന്‌ ഇപ്പോള്‍ നല്‍കിയിരിക്കുന്ന ഉപദേശം. ധനമന്ത്രി ചിദംബരത്തിന്റെ വിശദീകരണത്തോടെ തന്റെ നിലപാട്‌ മാറിയെന്നാണ്‌ അറ്റോര്‍ണി ജനറലിന്റെ വിശദീകരണം.
    
</TEXT>
</DOC>