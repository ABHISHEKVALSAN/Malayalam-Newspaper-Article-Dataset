<DOC>
<DOCNO>114031483263.utf8</DOCNO>
<TEXT>


           സച്ചിന്‍ വധം: പോപ്പുലര്‍ ഫ്രണ്ടുകാരന്‍ പിടിയില്‍    

Friday 14 March 2014 10:11 pm IST

കണ്ണൂര്‍: എബിവിപി പ്രവര്‍ത്തകനായിരുന്ന സച്ചിന്‍ ഗോപാലിനെ (21) വധിച്ച സംഭവത്തിലെ ഗൂഢാലോചന കേസിലെ മുഖ്യ പ്രതിയെ പോലീസ്‌ അറസ്റ്റ്‌ ചെയ്തു.
പോപ്പുലര്‍ ഫ്രണ്ട്‌ പ്രവര്‍ത്തകനായ പളളിയാംമൂല സുബൈദാസില്‍ മുഹാസെന്ന മുബഷീറിനെ (28) ആണ്‌ കണ്ണൂര്‍ ടൗണ്‍ സിഐ എം.പി.ആസാദിന്റെ നേതൃത്വത്തിലുളള പോലീസ്‌ സംഘം കഴിഞ്ഞ ദിവസം രാത്രി കണ്ണൂര്‍ നഗരത്തില്‍ വെച്ച്‌ അറസ്റ്റു ചെയ്തത്‌. എബിവിപിയുടെ മെമ്പര്‍ഷിപ്പ്‌ പ്രവര്‍ത്തനം നടത്തുന്നതിനിടയിലാണ്‌ കണ്ണൂര്‍ പള്ളിക്കുന്ന്‌ ഗവ. ഹയര്‍ സെക്കന്ററി സ്കൂളിന്‌ സമീപം വെച്ച്‌ ക്യാമ്പസ്‌ ഫ്രണ്ട്‌-പോപ്പ്‌. ഫ്രണ്ട്‌ മത തീവ്രവാദ അക്രമിസംഘം സച്ചിനെ മൃഗീയമായി കുത്തിപ്പരിക്കേല്‍പ്പിച്ചത്‌. വയറിനും മറ്റും ആഴത്തില്‍ മുറിവേറ്റ സച്ചിനെ എകെജി ആശുപത്രിയിലും തുടര്‍ന്ന്‌ പരിയാരത്തും ചികിത്സിച്ചെങ്കിലും സ്ഥിതി ഗുരുതരമായതിനെ തുടര്‍ന്ന്‌ മംഗലാപുരം കെഎംസി ആശുപത്രിയിലേക്ക്‌ മാറ്റുകയും രണ്ടുമാസത്തിനു ശേഷം മരിച്ചു. കേസില്‍ നേരത്തെ 9 പ്രതികളെ പോലീസ്‌ പല ഘട്ടങ്ങളിലായി പിടുകൂടിയിരുന്നു. എന്നാല്‍ ഗൂഢാലോചന കേസിലെ പ്രതിയായ മുഹാസ്‌ ഉള്‍പ്പെടെയുളള പ്രതികള്‍ പോലീസിന്‌ പിടി കൊടുക്കാതെ രണ്ടു വര്‍ഷത്തോളമായി ഒളിവില്‍ കഴിയുകയായിരുന്നു.
കഴിഞ്ഞ ദിവസം കണ്ണൂര്‍ നഗരത്തില്‍ ദുരൂഹ സാഹചര്യത്തില്‍ മത്സ്യതൊഴിലാളി യുവാവ്‌ മരിച്ചതുമായി ബന്ധപ്പെട്ട്‌ രണ്ടുപേരെ ടൗണ്‍ പൊലീസ്‌ സംശയാസ്പദമായ നിലയില്‍ കസ്റ്റഡിയിലെടുത്തിരുന്നു. ഇവരെ ചോദ്യം ചെയ്തതില്‍ നിന്നും പോലീസിന്‌ ലഭിച്ച വിവിരത്തിന്റെ അടിസ്ഥാനത്തിലാണ്‌ മുബഷീറിനെ അറസ്റ്റു ചെയ്തത്‌. കേസിലെ ഗൂഢാലോചനയില്‍ പെട്ടവരുള്‍പ്പെടെയുളള നിരവധി പ്രതികള്‍ പോപ്‌ ഫ്രണ്ട്‌-ക്യാമ്പസ്‌ ഫ്രണ്ട്‌ പ്രവര്‍ത്തകര്‍ ഇനിയും അറസ്റ്റിലാവാനുണ്ട്‌. കേസില്‍ ഇതുവരേ കുറ്റപത്രവും സമര്‍പ്പിക്കപ്പെട്ടിട്ടില്ല.കേസന്വേഷണം ഏതാണ്ട്‌ വഴിമുട്ടിയ സ്ഥിതിയിലായിരുന്നു.കൊറ്റാളി മാണിക്യം ഹൗസില്‍ ഓട്ടോ ഡ്രൈവറായ ഗോപാലന്റെയും ബേബിയുടെയും മകനായിരുന്നു സച്ചിന്‍.
സ്വന്തം ലേഖകന്‍

</TEXT>
</DOC>