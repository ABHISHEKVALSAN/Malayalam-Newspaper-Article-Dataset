<DOC>
<DOCNO>114060605895.utf8</DOCNO>
<TEXT>


           പുനഃസംഘടനക്ക്‌ തടയിടാന്‍ ചെന്നിത്തല ദല്‍ഹിയില്‍    

Friday 6 June 2014 10:12 pm IST

        തിരുവനന്തപുരം: കേരളത്തില്‍ മുഖ്യമന്ത്രി ഉമ്മന്‍ചാണ്ടി ലക്ഷ്യമിടുന്ന മന്ത്രിസഭാ പുനഃസംഘടനയ്ക്ക്‌ തടയിടാന്‍ ഹൈക്കമാന്റിനെ കാണാന്‍ ആഭ്യന്തര മന്ത്രി രമേശ്‌ ചെന്നിത്തല ദല്‍ഹിയില്‍. ഇന്ന്‌ കോണ്‍ഗ്രസ്‌ അധ്യക്ഷ സോണിയ, ഉപാധ്യക്ഷന്‍ രാഹുല്‍ എന്നിവരുമായി ചെന്നിത്തല കൂടിക്കാഴ്ച നടത്തും. കേരളത്തിന്റെ ചുമതലയുള്ള എഐസിസി ജനറല്‍ സെക്രട്ടറി മുകുള്‍ വാസ്നിക്‌, മുതിര്‍ന്ന നേതാക്കളായ എ.കെ.ആന്റണി, വയലാര്‍ രവി എന്നിവരുമായും ചെന്നിത്തല ചര്‍ച്ച നടത്തും. 
മന്ത്രിസഭാ പുനഃസംഘടന നടത്താന്‍ മുഖ്യമന്ത്രി ഉമ്മന്‍ചാണ്ടി നടത്തുന്ന നീക്കത്തില്‍ തനിക്കുള്ള അതൃപ്തി ആഭ്യന്തരമന്ത്രി രമേശ്‌ ചെന്നിത്തല കോണ്‍ഗ്രസ്‌ നേതൃത്വത്തെ അറിയിക്കും. ഇപ്പോഴത്തെ മന്ത്രിസഭ മികച്ചതാണെന്നും ഇക്കാര്യം കോണ്‍ഗ്രസ്‌ അധ്യക്ഷ സോണിയയും ഹൈക്കമാന്റ്‌ നേതാക്കളും നേരത്തെ പറഞ്ഞിട്ടുള്ളതും രമേശ്‌ കൂടിക്കാഴ്ചയില്‍ ചൂണ്ടിക്കാട്ടും. ജൂണ്‍ രണ്ടിന്‌ ദല്‍ഹിയിലെത്തിയപ്പോള്‍ മന്ത്രിസഭാ പുനഃസംഘടന നടത്താന്‍ ഉമ്മന്‍ചാണ്ടി സോണിയയില്‍ നിന്ന്‌ അനുമതി വാങ്ങിയിരുന്നു. അതേസമയം കേരളത്തിലെ കോണ്‍ഗ്രസിലോ യുഡിഎഫിലോ പുനഃസംഘടന ഇതുവരെ ചര്‍ച്ച ചെയ്തിട്ടില്ല. ഗണേശ്‌ കുമാറിനെ മന്ത്രിസഭയിലേക്ക്‌ കൊണ്ടു വരുന്നതിനോട്‌ മുഖ്യമന്ത്രിക്ക്‌ അനുകൂല നിലപാടാണെങ്കിലും ചെന്നിത്തല എതിര്‍ക്കുകയാണ്‌. ഗണേഷ്‌ കുമാറിനെ മന്ത്രിസഭയില്‍ ഉള്‍പ്പെടുത്തിയാല്‍ ഐ ഗ്രൂപ്പിലെ ഒരാള്‍ക്ക്‌ മന്ത്രി സ്ഥാനം നഷ്ടപ്പെടുമെതിനാലാണ്‌ ഐ ഗ്രൂപ്പ്‌ എതിര്‍ക്കുന്നത്‌. ഐ ഗ്രൂപ്പ്‌ മന്ത്രിമാരില്‍ ഒരാളെ ഒഴിവാക്കി കെ.ബി.ഗണേഷ്കുമാറിനെ മന്ത്രിസഭയില്‍ ഉള്‍പ്പെടുത്താനാണ്‌ മുഖ്യമന്ത്രിയുടെ നീക്കം. 
പുനഃസംഘടന സംബന്ധിച്ച്‌ അനുകൂല സമീപനം കെപിസിസി പ്രസിഡന്റ്‌ വി.എം.സുധീരനുമില്ല. ആരോപണ വിധേയനായ ഗണേശനെ മന്ത്രിസഭയില്‍ ഉള്‍പ്പെടുത്തുന്നതിനോട്‌ സുധീരന്‌ മാനസികമായി താല്‍പര്യമില്ല. മന്ത്രിസഭാ പുനഃസംഘടനയ്ക്കൊപ്പം വകുപ്പുകളില്‍ സമൂലമായ അഴിച്ചു പണി നടത്താനും ഉമ്മന്‍ചാണ്ടി ഉദ്ദേശിക്കുന്നുണ്ട്‌. ആഭ്യന്തരം ഉള്‍പ്പടെ പ്രധാന വകുപ്പുകള്‍ ഐ ഗ്രൂപ്പാണ്‌ കൈവശം വച്ചിരിക്കുന്നതെന്ന ആരോപണം എ വിഭാഗം ഉന്നയിക്കുന്നുണ്ട്‌. അതിനാല്‍ ഐഗ്രൂപ്പ്‌ മന്ത്രിമാരുടെ വകുപ്പുകളില്‍ മാറ്റം വരുത്താനാണ്‌ മുഖ്യമന്ത്രിയുടെ നീക്കം. ഇതെല്ലാം മുന്നില്‍ കണ്ടാണ്‌ ചെന്നിത്തല പുനഃസംഘടനയ്ക്കുള്ള സാഹചര്യം ഇപ്പോഴില്ലെന്ന്‌ പറയുന്നത്‌. 
ആര്‍. പ്രദീപ്‌

</TEXT>
</DOC>