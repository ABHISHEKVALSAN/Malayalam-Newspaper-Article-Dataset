<DOC>
<DOCNO>114051600016.utf8</DOCNO>
<TEXT>


           നോട്ട കൂടുതല്‍ ആലത്തൂരും മലപ്പുറത്തും; കുറവ് തിരുവനന്തപുരത്ത്    

Friday 16 May 2014 3:47 pm IST

തിരുവനന്തപുരം: നിഷേധ വോട്ട് നടപ്പിലാക്കിയ ആദ്യ തെരഞ്ഞെടുപ്പില്‍ നോട്ടയ്ക്ക് വന്‍ മുന്നേറ്റം. എല്ലാ മണ്ഡലങ്ങളിലും നാലക്കം കുറിച്ച നോട്ട ചിലേടങ്ങളില്‍ അഞ്ചക്കവും കടന്നു. നോട്ടയെ ഏറ്റവും കൂടുതല്‍ ഉപയോഗിച്ചത് മലപ്പുറത്തും ആലത്തൂരും. അവസാന നിമിഷം വരെ കടുത്തമത്സരം നടന്ന തിരുവനന്തപുരത്താണ് ഏറ്റവും കുറവ് നോട്ട വോട്ടുകള്‍ വീണത്.

നിലവിലുള്ള രാഷ്ട്രീയ പാര്‍ട്ടികളോടും സ്ഥാനാര്‍ഥികളോടും വോട്ടര്‍മാരില്‍ വലിയൊരു വിഭാഗത്തിനുള്ള എതിര്‍പ്പാണ് നിഷേധ വോട്ടിന്റെ വരവോടെ പുറത്തുവന്നിരിക്കുന്നത്. ഇത് പല പാര്‍ട്ടികളുടെയും ഉറക്കം കെടുത്തുകയാണ്. സ്ഥാനാര്‍ഥി നിര്‍ണ്ണയത്തെ തുടര്‍ന്ന് ഇ അഹമ്മദ് സ്ഥാനാര്‍ഥിത്വത്തിനെതിരെ ലീഗിനുള്ളില്‍ നിന്നുതന്നെ എതിര്‍പ്പ് ഉയര്‍ന്നിരുന്നു. ലീഗിനുള്ളില്‍ നിന്നുള്ള വോട്ടുകളാണോ കോണ്‍ഗ്രസിന്റെ വോട്ടുകളാണോ നോട്ടയുടെ രൂപത്തില്‍ എത്തിയിരിക്കുന്നതെന്ന് യു.ഡി.എഫ് നേതൃത്വത്തിന് വരും ദിവസങ്ങളില്‍ ചിന്തിക്കേണ്ടി വരും. 

മലപ്പുറത്ത് നോട്ട അഞ്ചാം സ്ഥാനത്താണെങ്കില്‍ ആലത്തൂരില്‍ നോട്ട നാലാമതാണ്. ഇടത് വലത് മുന്നണികളുടേയും ബിജെപിയുടേയും സ്ഥാനാര്‍ഥിക്ക് പിറകെയാണ് നോട്ടയുടെ സ്ഥാനം. യു.ഡി.എഫ് സ്ഥാനാര്‍ഥി നിര്‍ണ്ണയത്തെ തുടര്‍ന്ന് വിവാദങ്ങള്‍ അവസാന നിമിഷം വരെ ഉണ്ടായിരുന്ന ഇടുക്കിയില്‍ നിഷേധവോട്ട് നാലാം സ്ഥാനത്തെത്തി. ആം ആദ്മി(9999) സ്ഥാനാര്‍ഥിയേക്കാളും എസ്.ഡി.പി.ഐ(8830) സ്ഥാനാര്‍ഥിയേക്കാളും മികച്ച പ്രകടനമാണ് ഇവിടെ നോട്ട നടത്തിയത്. 

ഏറ്റവും അവസാനഘട്ടം വരെ ഒപ്പത്തിനൊപ്പം മത്സരം നടന്ന തിരുവനന്തപുരത്താണ് ഏറ്റവും കുറവ് നിഷേധ വോട്ടുകളെന്നതും ശ്രദ്ധേയാണ്.  കാസര്‍കോട് 6103, കണ്ണൂര്‍ 7026, വടകര 6107, വയനാട് 10735, കോഴിക്കോട് 6381, മലപ്പുറം 21829, മലപ്പുറം 7494, പാലക്കാട് 11218, ആലത്തൂര്‍ 20386  തൃശൂര്‍ 10050, ചാലക്കുടി 10552, എറണാകുളം 9735, ഇടുക്കി 11346, കോട്ടയം 13798, ആലപ്പുഴ 11321, മാവേലിക്കര 9459, പത്തനംതിട്ട 16100, കൊല്ലം 7876, ആറ്റിങ്ങല്‍ 6595, തിരുവനന്തപുരം 3339 എന്നിങ്ങനെയാണ് നോട്ടയുടെ കണക്ക്. 
    
</TEXT>
</DOC>