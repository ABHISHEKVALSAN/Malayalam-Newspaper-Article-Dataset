<DOC>
<DOCNO>114030881653.utf8</DOCNO>
<TEXT>


           പറയാനുള്ളതെല്ലാം ഒന്നിച്ചു പറഞ്ഞാല്‍ കേരളം താങ്ങില്ലെന്ന്‌ സരിത    

Saturday 8 March 2014 11:28 pm IST

തിരുവനന്തപുരം: തനിക്കു പറയാനുള്ള കാര്യങ്ങളെല്ലാം ഒന്നിച്ചു പറഞ്ഞാല്‍ കേരളസമൂഹത്തിന്‌ അത്‌ താങ്ങാന്‍ കഴിയില്ലെന്ന്‌ സോളാര്‍ തട്ടിപ്പു കേസിലെ പ്രതി സരിതാ നായര്‍. എ.പി. അബ്ദുള്ളക്കുട്ടി എംഎല്‍എ ഭീഷണിപ്പെടുത്തി യെന്നാരോപിച്ച്‌ തിരുവനന്തപുരത്ത്‌ കന്റോണ്‍മെന്റ്‌ സ്റ്റേഷനില്‍ പരാതി നല്‍കാനെത്തിയ സരിത മാധ്യമപ്രവര്‍ത്തകരോട്‌ സംസാരിക്കുകയായിരുന്നു. എല്ലാം ഒറ്റയടിക്ക്‌ തുറന്നു പറഞ്ഞ്‌ പ്രശ്നങ്ങള്‍ അവസാനിപ്പിക്കാന്‍ ഉദ്ദേശിക്കുന്നില്ല. എന്തൊക്കെ കാര്യങ്ങള്‍ എപ്പോള്‍ പറയണമെന്ന്‌ താനാണ്‌ തീരുമാനിക്കുന്നത്‌. ആരെയെങ്കിലും സംരക്ഷിക്കാനോ വിലപേശാനോ ഉദ്ദേശിക്കുന്നില്ലന്നും സരിത പറഞ്ഞു.
ജയിലില്‍ നിന്ന്‌ 26 പേജുള്ള മൊഴി നല്‍കിയെന്നത്‌ മാധ്യമങ്ങളുടെ സൃഷ്ടിയാണ്‌. അത്തരത്തിലൊന്ന്‌ നല്‍കിയിട്ടില്ല. നാലുപേജുകളില്‍ ചില പോയിന്റ്സ്‌ വക്കീലിന്‌ കുറിച്ചു നല്‍കുകയാണുണ്ടായത്‌. എന്നാല്‍ മജിസ്ട്രേറ്റിനു മുന്നില്‍ നല്‍കിയ മൊഴി ഓര്‍മ്മയിലുണ്ട്‌. ദ്രോഹിച്ചവരുടെ പേരുകള്‍ ഓരോന്നായി പുറത്തു വരും. കാര്യങ്ങളെല്ലാം പുറത്തു വരുമ്പോള്‍ പലരുടെയും കുടുംബങ്ങള്‍ തകരുമെന്നും സരിത പറഞ്ഞു. വേണ്ട സമയത്ത്‌ അതെല്ലാം പുറത്തുവിടും.
അബ്ദുള്ളക്കുട്ടി തന്നോട്‌ വളരെ മോശമായാണ്‌ പെരുമാറിയിട്ടുള്ളത്‌. പലരും ഫോണില്‍ വിളിച്ചിട്ടുണ്ടെങ്കിലും അവരാരും ഇത്തരത്തില്‍ ഉപദ്രവിച്ചിട്ടില്ല. അബ്ദുള്ളക്കുട്ടി ഫോണിലൂടെ ഉപദ്രവിക്കുകയായിരുന്നു. അബ്ദുള്ളക്കുട്ടിയുമായുള്ള കാര്യങ്ങള്‍ പുറത്തുപറഞ്ഞാല്‍ കൊല്ലുമെന്ന്‌ ഭീഷണിപ്പെടുത്തി. പരാതി നല്‍കിയത്‌ അതിനാലാണ്‌. ഭീഷണിപ്പെടുത്തിയത്‌ ചില കോണ്‍ഗ്രസ്‌ നേതാക്കളാണ്‌. അവരാരാണെന്ന്‌ പിന്നീട്‌ വെളിപ്പെടുത്തും. 
മന്ത്രി കെ.സി.വേണുഗോപാലുമായി നല്ല ബന്ധമാണെന്ന്‌ സരിത വ്യക്തമാക്കി. അത്‌ ബിസിനസുകാരിയും കേന്ദ്രമന്ത്രിയും തമ്മിലുള്ള ബന്ധമാണ്‌. മറ്റു ബന്ധങ്ങളൊന്നുമില്ല. കെ.ബി. ഗണേശ്കുമാര്‍ സുഹൃത്താണ്‌. അദ്ദേഹം കൂടുതല്‍ സഹായിക്കാന്‍ ശ്രമിച്ചിട്ടുണ്ട്‌. ചില പ്രൊജക്ടുകളില്‍ സഹായം ചെയ്തു. മന്ത്രിമാരെയും നേതാക്കളെയും രാത്രി വൈകി ഫോണ്‍വിളിച്ചത്‌ അവര്‍ക്ക്‌ സംസാരിക്കാന്‍ അപ്പോള്‍ മാത്രമാണ്‌ സൗകര്യമായി സമയമുണ്ടായിരുന്നത്‌ എന്നതിനാലാണ്‌. സ്ത്രീയും പുരുഷനും തമ്മില്‍ ഒരു തരത്തിലുള്ള ബന്ധം മാത്രമല്ല ഉള്ളത്‌. ഒരു ബിസിനസ്‌ നടത്തുമ്പോള്‍ പലതരത്തിലുള്ള ആളുകളുമായി ബന്ധമുണ്ടാകും. അതെല്ലാം തെറ്റായ തരത്തിലുള്ളതാണെന്ന്‌ പ്രചരിപ്പിക്കുന്നത്‌ ശരിയല്ല. 
മുഖ്യമന്ത്രിയുടെ ഓഫീസിലുണ്ടായിരുന്നവര്‍ തന്റെ സുഹൃത്തുക്കളായിരുന്നെന്ന്‌ സരിത പറഞ്ഞു. അവരുമായി വര്‍ഷങ്ങളുടെ ബന്ധമുണ്ട്‌. സെക്രട്ടറിയേറ്റില്‍ പാസ്സില്ലാതെ കയറിയിട്ടില്ല. എന്നാല്‍ മുഖ്യമന്ത്രിയുമായി യാതൊരു ബന്ധവുമില്ല. ശ്രീധരന്‍ നായരുമായി മുഖ്യമന്ത്രിയെ കാണാന്‍ പോയിട്ടില്ല. മേറ്റ്ല്ലാവരും ചെയ്യുന്നതുപോലുള്ള സ്വാധീനങ്ങള്‍ ഉപയോഗിക്കാന്‍ താനും ശ്രമിച്ചിട്ടുണ്ടെന്ന്‌ സരിത പറഞ്ഞു. 
    
</TEXT>
</DOC>