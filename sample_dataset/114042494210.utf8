<DOC>
<DOCNO>114042494210.utf8</DOCNO>
<TEXT>


           നിലപാടില്‍ മാറ്റമില്ലെന്ന്‌ സുധീരന്‍; കോണ്‍ഗ്രസില്‍ പോര്‌ രൂക്ഷം    

Thursday 24 April 2014 9:52 pm IST

തിരുവനന്തപുരം: നിലവാരമില്ലാത്തതിന്‌ പൂട്ടിയ 418 ബാറുകളുടെ ലൈസന്‍സ്‌ പുതുക്കുന്ന കാര്യത്തില്‍ സര്‍ക്കാരും കെപിസിസി പ്രസിഡന്റ്‌ വി.എം. സുധീരനും തമ്മിലുള്ള തര്‍ക്കം രൂക്ഷമായി. കോണ്‍ഗ്രസ്സിലെ ഗ്രൂപ്പു സമവാക്യങ്ങള്‍ മാറ്റിമറിച്ച്‌ സുധീരന്‍ വിരുദ്ധരും അനുകൂലികളും എന്ന ചേരിതിരിവ്‌ ഉണ്ടായിക്കഴിഞ്ഞു. ഭിന്നത തീര്‍ക്കാന്‍ മുതിര്‍ന്ന നേതാക്കള്‍ ശ്രമം തുടങ്ങിയെങ്കിലും സുധീരനും മുഖ്യമന്ത്രി ഉമ്മന്‍ചാണ്ടിയും നിലപാടുകളില്‍ ഉറച്ചു നില്‍ക്കുകയാണ്‌. ഇരുപക്ഷവും ചേരിതിരിഞ്ഞുള്ള പ്രസ്താവനയുമായി രംഗത്തു വന്നിട്ടുണ്ട്‌. മദ്യ നയത്തില്‍ മാത്രമല്ല, പ്രസിഡന്റായ ശേഷം വി.എം.സുധീരന്‍ സ്വീകരിക്കുന്ന നയത്തിനെതിരായാണ്‌ തങ്ങളുടെ പ്രതികരണമെന്നാണ്‌ ഉമ്മന്‍ചാണ്ടി നയിക്കുന്ന സുധീരന്‍ വിരുദ്ധരുടെ നിലപാട്‌.
ഇന്നലെ എക്സൈസ്‌ മന്ത്രി കെ.ബാബുവാണ്‌ പരസ്യമായി സുധീരനെതിരെ രംഗത്തു വന്നത്‌. ഒരു വ്യക്തിയുടെ മാത്രം അഭിപ്രായം അടിച്ചേല്‍പ്പിക്കാനാകില്ലെന്നായിരുന്നു അദ്ദേഹത്തിന്റെ പ്രസ്താവന. അഭിപ്രായവ്യത്യാസങ്ങള്‍ സ്വാഭാവികമാണ്‌. ഉള്‍പ്പാര്‍ട്ടി ജനാധിപത്യം അനുവദിക്കുന്ന പാര്‍ട്ടിയില്‍ പല അഭിപ്രായങ്ങളുണ്ടാകും. എന്നാല്‍ അതെല്ലാം ചര്‍ച്ചയിലൂടെ പരിഹരിക്കണം ബാബു പറഞ്ഞു. 
ലൈസന്‍സ്‌ പുതുക്കുന്നതുമായി ബന്ധപ്പെട്ട്‌ തീരുമാനമെടുക്കാന്‍ ബുധനാഴ്ച രണ്ടുതവണ പാര്‍ട്ടി-സര്‍ക്കാര്‍ ഏകോപന സമിതി ചേര്‍ന്നെങ്കിലും തീരുമാനത്തിലെത്താനായില്ല. യോഗത്തില്‍ മുഖ്യമന്ത്രി ഉമ്മന്‍ചാണ്ടി സുധീരനെതിരെ പൊട്ടിത്തെറിച്ചു. ഒരാള്‍ മാത്രം നല്ലയാളും മദ്യവിരുദ്ധ പ്രചാരകനും മറ്റുള്ളവരെല്ലാം മദ്യലോബിയുടെ ആളുകളുമെന്ന തരത്തിലുള്ള പ്രചാരണം ശരിയല്ലെന്നായിരുന്നു ഉമ്മന്‍ചാണ്ടിയുടെ പ്രതികരണം. എന്നാല്‍ തന്റെ നിലപാടില്‍ ഉറച്ചു നില്‍ക്കുകയാണെന്നാണ്‌ വി.എം.സുധീരന്‍ ഇന്നലെ പ്രസ്താവനയിറക്കിയത്‌. മദ്യത്തിന്റെ ലഭ്യതയും ഉപഭോഗവും കുറയ്ക്കണമെന്ന ഉദ്ദേശ്യവുമായാണ്‌ ഇത്രയും ലൈസന്‍സുകള്‍ ഉടന്‍ പുതുക്കേണ്ട കാര്യമില്ലെന്ന്‌ താന്‍ നിര്‍ദ്ദേശിച്ചതെന്ന്‌ അദ്ദേഹം പറഞ്ഞു. തന്റെ നിലപാടുമായി ഇനിയും മുന്നോട്ടു പോകുമെന്നും സുധീരന്‍ വ്യക്തിമാക്കി. 
ടൂ സ്റ്റാര്‍ സര്‍ട്ടിഫിക്കറ്റും നിലവാരവുമുള്ള ബാറുകള്‍ മാത്രം തുറന്നാല്‍ മതിയെന്നാണ്‌ സുധീരന്റെ നിലപാട്‌. എന്നാല്‍, നിലവാരമുയര്‍ത്താന്‍ സമയം നല്‍കി ബാറുകള്‍ക്ക്‌ താല്‍ക്കാലിക ലൈസന്‍സ്‌ നല്‍കാമെന്നായിരുന്നു മുഖ്യമന്ത്രി ഉമ്മന്‍ചാണ്ടി അടക്കമുള്ളവരുടെ നിര്‍ദ്ദേശം.മുഖ്യമന്ത്രിയുടെ നേതൃത്വത്തില്‍ സുധീരനെതിരെ നേതാക്കള്‍ സംഘടിച്ചപ്പോള്‍ ടി.എന്‍.പ്രതാപന്‍, വി.ഡി.സതീശന്‍ , കെപിസിസി വക്താവ്‌ അജയ്‌ തറയില്‍ എന്നിവര്‍ സുധീരന്‌ അനുകൂല പ്രസ്താവനയുമായി രംഗത്തെത്തി. 
ആര്‍. പ്രദീപ്‌

</TEXT>
</DOC>