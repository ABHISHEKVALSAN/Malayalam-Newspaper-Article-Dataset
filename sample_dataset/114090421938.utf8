<DOC>
<DOCNO>114090421938.utf8</DOCNO>
<TEXT>


            സുധാകരന്റെ  പ്രസ്താവന ഗൗരവകരം: വി. മുരളീധരന്‍    

Thursday 4 September 2014 12:47 am IST

         കോഴിക്കോട്: മനോജ് വധക്കേസില്‍ പി.ജയരാജന് പങ്കുണ്ടെന്ന കോണ്‍ഗ്രസ് നേതാവ് കെ.സുധാകരന്റെ പ്രസ്താവന വളരെ ഗൗരവമായി എടുക്കണമെന്ന് ബിജെപി സംസ്ഥാന പ്രസിഡന്റ് വി.മുരളീധരന്‍ പറഞ്ഞു. കതിരൂരില്‍ സിപിഎം അക്രമത്തില്‍ പരിക്കേറ്റ് ഗുരുതരാവസ്ഥയില്‍ കോഴിക്കോട് മെഡിക്കല്‍കോളേജില്‍ ചികിത്സയില്‍കഴിയുന്ന പ്രമോദിനെ സന്ദര്‍ശിച്ചശേഷം മാധ്യമങ്ങളോട് സംസാരിക്കുകയായിരുന്നു അദ്ദേഹം.

കെ.ടി.ജയകൃഷ്ണന്‍മാസ്റ്റര്‍ വധക്കേസിലെ പ്രതികള്‍ ഉള്‍പ്പെടുന്ന സംഘമാണ് മനോജിനെ കൊലചെയ്തത്. ടി.പി.കേസ് അന്വേഷിച്ച സംഘത്തിലെ ചിലര്‍ പി.ജയരാജിന്റെ സമ്മര്‍ദ്ദത്തിന് വഴങ്ങിയതായി ആരോപണമുയര്‍ന്നിരുന്നു. സിപിഎം കൂത്തുപറമ്പ് ഏരിയാകമ്മിറ്റി ഓഫീസ് സെക്രട്ടറിയെ കേസില്‍ ഉള്‍പ്പെടുത്താതിരിക്കാന്‍ കാരണം ഈ സമ്മര്‍ദ്ദമാണ്.

കൊലനടത്തിയവരെ മാത്രമല്ല കൊലപാതകത്തിന് പിന്നില്‍ പ്രവര്‍ത്തിച്ചവരെയും കണ്ടെത്തണം. കേസന്വേഷണത്തില്‍ എത്രത്തോളം കാര്യങ്ങള്‍ പുറത്തുവരും എന്ന കാര്യത്തില്‍ ബിജെപിക്ക് സംശയമുണ്ട്. കേസന്വേഷണവുമായി ബന്ധപ്പെട്ട പാര്‍ട്ടിയുടെ അഭിപ്രായം സര്‍ക്കാറിനെ അറിയിച്ചിട്ടുണ്ട്. പ്രതികളെയും കൊലപാതകത്തിന് പിന്നിലെ ഗൂഢാലോചനക്കാരെയും പുറത്തുകൊണ്ടുവരാന്‍ ആവശ്യമായ ആത്മാര്‍ത്ഥമായ അന്വേഷണം നടക്കേണ്ടതുണ്ട്,അദ്ദേഹം പറഞ്ഞു.
    
</TEXT>
</DOC>