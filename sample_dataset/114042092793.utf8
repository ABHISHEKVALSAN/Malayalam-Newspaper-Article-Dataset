<DOC>
<DOCNO>114042092793.utf8</DOCNO>
<TEXT>


           അമേഠിയിലെ കാര്യങ്ങള്‍ നോക്കാത്ത രാഹുല്‍ ഇന്ത്യ എങ്ങനെ ഭരിക്കും: മോദി    

Sunday 20 April 2014 3:51 pm IST

സര്‍ഗുജ(ഛത്തീസ്ഗഡ്): സ്വന്തം മണ്ഡലമായ അമേഠിയിലെ കാര്യങ്ങള്‍ വേണ്ടവിധം നോക്കാനാവാത്ത രാഹുല്‍ ഗാന്ധി എങ്ങനെയാണ് ഇന്ത്യ ഭരിക്കുകയെന്ന് ബിജെപിയുടെ പ്രധാനമന്ത്രി സ്ഥാനാര്‍ത്ഥിയും ഗുജറാത്ത് മുഖ്യമന്ത്രിയുമായ നരേന്ദ്രമോദി ചോദിച്ചു.

രാഹുല്‍ ഗാന്ധിയെ നന്നായി ശ്രദ്ധിക്കണം എന്നാണ് കോണ്‍ഗ്രസ് അധ്യക്ഷ സോണിയാ ഗാന്ധി അമേഠിയിലെ ജനങ്ങളോട് പറഞ്ഞത്. എന്നാല്‍ രാജ്യത്തെ ജനങ്ങളെ താന്‍ നോക്കിക്കൊള്ളാമെന്ന് രാഹുലും പറയുന്നു. ഇതു രണ്ടും തമ്മില്‍ ചേര്‍ന്നു പോകുന്നത് എങ്ങനെയാണെന്നും മോദി ചോദിക്കുന്നു. ഛത്തീസ്ഗഡില്‍ തെരഞ്ഞെടുപ്പ് റാലിയില്‍ സംസാരിക്കുകയായിരുന്നു അദ്ദേഹം. 

രാജ്യത്തെ കീഴ്‌മേല്‍ മറിക്കാനുള്ള മാന്ത്രിക വടി മോദിയുടെ കൈവശമുണ്ടെന്ന കോണ്‍ഗ്രസിന്റെ വിമര്‍ശനത്തിനും മോദി മറുപടി നല്‍കി. കോണ്‍ഗ്രസ് ഇക്കാര്യങ്ങള്‍ ആരെക്കുറിച്ചാണ് പറഞ്ഞതെന്ന് അന്ന് മനസിലായിരുന്നില്ലെന്നു പറഞ്ഞ മോദി സോണിയയുടെ മരുമകന്‍ റോബര്‍ട്ട് വാദ്രയുടെ സ്വത്ത് ക്രമാതീതമായി വര്‍ദ്ധിച്ചത് അടുത്തിടെ അമേരിക്കയിലെ ഒരു പത്രം റിപ്പോര്‍ട്ട് ചെയ്തിരുന്നു. അതുവായിച്ചപ്പോഴാണ് സോണിയ ആരുടെ കാര്യമാണ് പറഞ്ഞതെന്ന് തനിക്ക് മനസിലായതെന്നും പറഞ്ഞു.
    
</TEXT>
</DOC>