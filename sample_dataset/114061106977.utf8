<DOC>
<DOCNO>114061106977.utf8</DOCNO>
<TEXT>


           വാഗ്ദാനങ്ങളെല്ലാം പാലിക്കും,സ്ത്രീസുരക്ഷ രാഷ്ട്രീയവത്ക്കരിക്കരുത്:മോദി    

Wednesday 11 June 2014 5:37 pm IST

ന്യൂദല്‍ഹി: സര്‍ക്കാര്‍ ദരിദ്രര്‍ക്ക് വേണ്ടിയാകും പ്രവര്‍ത്തിക്കുകയെന്ന് പ്രധാനമന്ത്രി നരേന്ദ്ര മോദി. ഗ്രാമങ്ങളുടെ വികസനത്തിനായി പുത്തന്‍ സാങ്കേതിക വിദ്യകളുടെ സഹായം തേടുമെന്നും പ്രധാനമന്ത്രി പറഞ്ഞു. പാര്‍ലമെന്റില്‍ രാഷ്ട്രപതിയുടെ നന്ദിപ്രമേയ ചര്‍ച്ചയ്ക്ക് മറുപടി പറയുകയായിരുന്നു അദ്ദേഹം. 

രാജ്യത്ത് ആരും വിശന്നുകിടന്ന് ആരും ഉറങ്ങരുതെന്ന് ഉറപ്പു വരുത്തേണ്ട ചുമതല നമുക്ക് എല്ലാവര്‍ക്കും ഉണ്ട്. വിലക്കയറ്റം പിടിച്ചു നിറുത്താന്‍ കാര്‍ഷികമേഖലയെ ശക്തിപ്പെടുത്തേണ്ടത് അത്യാവശ്യമാണ്. ദാരിദ്ര്യത്തിനെതിരെ പോരാടാന്‍ പാവപ്പെട്ടവരെ പ്രാപ്തരാക്കുകയാണ് സര്‍ക്കാരിന്റെ ലക്ഷ്യമെന്നും മോദി പറഞ്ഞു.

സ്ത്രീ സുരക്ഷ രാഷ്ടീയനേതാക്കള്‍ രാഷ്ട്രീയവത്ക്കരിക്കരുതെന്നും മോദി പറഞ്ഞൂ. രാജ്യത്തിന്റെ കടമയായി സ്ത്രീകളുടെ സുരക്ഷ എല്ലാവരും ഏറ്റെടുക്കണം. പൂനെയിലേത് ഉള്‍പ്പടെ രാജ്യത്തെ സ്ത്രീകള്‍ക്ക് നേരെ നടന്ന അക്രമം ഖേദകരമാണെന്നും അദ്ദേഹം കൂട്ടിച്ചേര്‍ത്തു. രാഷ്ട്രപതിയുടെ നന്ദിപ്രമേയത്തിനുള്ള ധാരാളം മറുപടികള്‍ ഞാന്‍ കേട്ടിട്ടുണ്ട്. എന്നാല്‍ ബി.ജെ.പി സര്‍ക്കാരിനെ സംബന്ധിച്ചടത്തോളം നയപ്രഖ്യാപന പ്രസംഗം കേവലം ചടങ്ങ് മാത്രമല്ല. ഇന്ന് എനിക്ക് എന്തെങ്കിലും തെറ്റ് സംഭവിച്ചാല്‍ മാപ്പു നല്‍കണം. ജനങ്ങളുടെ പ്രതീക്ഷകളുടെ കാവല്‍ക്കാരാണ് ഈ സര്‍ക്കാര്‍. ദീര്‍ഘകാലത്തിനു ശേഷം സുശക്തമായ സര്‍ക്കാരിനെ തെരഞ്ഞെടുത്തതിന് നന്ദിയുണ്ട്.

ഉന്നത ജനാധിപത്യ മൂല്യങ്ങളുള്ള രാജ്യമാണ് ഇന്ത്യ. എന്നാല്‍ അത് നമ്മള്‍ ഇതുവരെ ലോകത്തിന് മുന്നില്‍ അവതരിപ്പിച്ചിട്ടുണ്ടോയെന്നും മോദി ചോദിച്ചു. ക്രിക്കറ്റ് മത്സരത്തിനു വേണ്ടി ഒന്നിക്കാമെങ്കില്‍ വികസന കാര്യത്തില്‍ എന്തുകൊണ്ട് അങ്ങനെ ആയിക്കൂട. മഹാത്മാ ഗാന്ധി സ്വാതന്ത്ര്യ സമരത്തെ ബഹുജന പങ്കാളിത്തമുള്ളതാക്കി. അതുപോലെ വികസനത്തെയും ബഹുജന പങ്കാളിത്തമുള്ളതാക്കണം. ഞാന്‍ ചെറുപ്പമായിരുന്നപ്പോള്‍ മുസ്ലീമായ ഒരാള്‍ എന്റെ സൈക്കിള്‍ നന്നാക്കി തരുമായിരുന്നു. ഇപ്പോള്‍ ആ ജോലി അയാളുടെ മകന്‍ ചെയ്യുന്നു. അത് പാടില്ല. മുസ്ലീം സഹോദരങ്ങളുടെ ഉന്നമനത്തിന് ഊന്നല്‍ നല്‍കണം എന്നാണിത് കാണിക്കുന്നത്.

ബിരുദം കൊണ്ടു മാത്രമായില്ല. നൈപുണ്യ വികസനത്തിലും ശ്രദ്ധിക്കണം. അഴിമതിക്കാരുടെ ഇന്ത്യയല്ല,​ വിദഗ്ദ്ധരായവരുടെ ഇന്ത്യയാണ് വേണ്ടത്. ജനസംഖ്യയുടെ പകുതിയും 35 വയസിന് താഴെയുള്ളവരാണ്. അതിന്റെ ശക്തി നമ്മള്‍ മനസിലാക്കണമെന്നും മോദി പറഞ്ഞു. 
 
    
</TEXT>
</DOC>