<DOC>
<DOCNO>114010766486.utf8</DOCNO>
<TEXT>


           ഗൗരിയമ്മക്കുള്ള ക്ഷണം പോളിറ്റ്‌ ബ്യൂറോയുടെ മൗനസമ്മതത്തോടെ    

Tuesday 7 January 2014 10:22 pm IST

ആലപ്പുഴ: കെ.ആര്‍.ഗൗരിയമ്മയെ സിപിഎമ്മിലേക്ക്‌ ക്ഷണിച്ചത്‌ പോളിറ്റ്ബ്യൂറോയുടെ അനുമതിയോടെ. പാര്‍ട്ടി നേതൃത്വത്തെ വെല്ലുവിളിച്ചും പാര്‍ട്ടിക്കതീതനായും മുന്നേറുന്ന വിഎസിനെ ഒതുക്കാന്‍ ഗൗരിയമ്മയെ ഉപയോഗിക്കാമെന്നായിരുന്നു സംസ്ഥാന നേതൃത്വത്തിന്റെ കണക്കുകൂട്ടല്‍. ഇതിനായി തെരഞ്ഞെടുപ്പ്‌ വേളയില്‍ ഗൗരിയമ്മയെ പാര്‍ട്ടിയിലേക്ക്‌ ക്ഷണിക്കാനും വേണ്ടിവന്നാല്‍ മുഖ്യമന്ത്രി സ്ഥാനം നല്‍കാമെന്നും വാഗ്ദാനം കൊടുക്കാന്‍ നേതൃത്വം തീരുമാനിക്കുകയായിരുന്നു. ഒരു വെടിക്ക്‌ രണ്ടു പക്ഷിയായിരുന്നു ഔദ്യോഗിക പക്ഷത്തിന്റെ ലക്ഷ്യം.
വിഎസിനെ ഒഴിവാക്കുക, ഇതിലൂടെ പാര്‍ട്ടിക്ക്‌ ഉണ്ടാകാവുന്ന അണികളുടെ ഒഴുക്ക്‌ പിടിച്ചുനിര്‍ത്താന്‍ ഗൗരിയമ്മയെ പകരം അവരോധിക്കുക എന്നതായിരുന്നു തന്ത്രം. പാര്‍ട്ടിയുടെ നട്ടെല്ലായി നിലകൊള്ളുന്ന ഈഴവ സമുദായത്തെ ഗൗരിയമ്മയുടെ വരവോടെ പാര്‍ട്ടിക്കൊപ്പം നിര്‍ത്താന്‍ കഴിയുമെന്നായിരുന്നു വിലയിരുത്തല്‍. ഇത്‌ സംബന്ധിച്ച്‌ ഔദ്യോഗിക നേതൃത്വം സിപിഎം ജനറല്‍ സെക്രട്ടറി പ്രകാശ്‌ കാരാട്ടിന്റെ അനുമതി വാങ്ങിയിരുന്നതായും സൂചനയുണ്ട്‌.
ഗൗരിയമ്മയുമായി നടത്തുന്ന ചര്‍ച്ചകള്‍ യാതൊരു കാരണവശാലും പുറത്തുപോകാന്‍ പാടില്ലെന്നും പരമരഹസ്യമായിരിക്കണമെന്നും പാര്‍ട്ടിക്ക്‌ നിര്‍ബന്ധമുണ്ടായിരുന്നു. അതിനാല്‍ സംസ്ഥാന സെക്രട്ടറിയോ മറ്റു നേതാക്കളോ ഗൗരിയമ്മയെ കാണേണ്ടതില്ലെന്നും പകരം മാരാരിക്കുളം എംഎല്‍എ കൂടിയായ തോമസ്‌ ഐസക്കിനെ ഗൗരിയമ്മയുമായി ചര്‍ച്ച നടത്താന്‍ നിയോഗിക്കുകയുമായിരുന്നു. ഇതിന്റെ അടിസ്ഥാനത്തില്‍ ഗൗരിയമ്മയുമായി ഐസക്‌ മൂന്നുതവണ ചര്‍ച്ച നടത്തി. ആദ്യം വെറുമൊരു സൗഹൃദ സന്ദര്‍ശനമാക്കിയ ഐസക്‌ രണ്ടാമത്തെ സന്ദര്‍ശനത്തിലാണ്‌ 'പാര്‍ട്ടിയിലേക്ക്‌ മടങ്ങിവന്നൂടെ' എന്ന ചോദ്യമുന്നയിച്ചത്‌. എന്നാല്‍ അന്ന്‌ ഗൗരിയമ്മ വ്യക്തമായ മറുപടി നല്‍കാതെ ഐസക്കിനെ മടക്കി അയക്കുകയായിരുന്നു.
ഇതിനിടെ കേന്ദ്ര കമ്മറ്റിയംഗമായ എം.എ.ബേബി ഗൗരിയമ്മയെ സന്ദര്‍ശിച്ചു. പാര്‍ട്ടിക്ക്‌ ഗൗരിയമ്മയോട്‌ യാതൊരു വിരോധവുമില്ലെന്ന്‌ വ്യക്തമാക്കി. തുടര്‍ന്നാണ്‌ ഐസക്കിന്റെ മൂന്നാംവട്ട സന്ദര്‍ശനം. ഈ സന്ദര്‍ശനത്തിലാണ്‌ പാര്‍ട്ടിയിലേക്ക്‌ ഗൗരിയമ്മയെ ക്ഷണിച്ചത്‌. മുഖ്യമന്ത്രി സ്ഥാനം വരെ ലഭിക്കാന്‍ ഗൗരിയമ്മ അര്‍ഹയാണെന്നും പാര്‍ട്ടിയിലേക്ക്‌ വരുന്നപക്ഷം ഇക്കാര്യത്തില്‍ മുന്തിയ പരിഗണനയുണ്ടാകുമെന്നും ഐസക്‌ ഉറപ്പു നല്‍കുകയായിരുന്നു. എന്നാല്‍ ജെഎസ്‌എസിലെ മറ്റു നേതാക്കളെ പാര്‍ട്ടിയിലേക്ക്‌ എടുക്കുന്നതില്‍ താല്‍പര്യമില്ലെന്ന്‌ ഐസക്‌ അറിയിച്ചിരുന്നു. അതോടെ ഗൗരിയമ്മ തനിക്ക്‌ ഒന്നുകൂടി ആലോചിക്കാനുണ്ടെന്ന്‌ ഐസക്കിനെ അറിയിക്കുകയായിരുന്നു. 
എന്നാല്‍ ഔദ്യോഗിക വിഭാഗത്തിന്റെ നീക്കം മനസിലാക്കിയ വി.എസ്‌.അച്യുതാനന്ദന്‍ ഗൗരിയമ്മയുടെ പിറന്നാളിനോട്‌ അനുബന്ധിച്ച്‌ ചാത്തനാട്ടെ വീട്ടിലെത്തി സൗഹൃദം പുതുക്കി ചര്‍ച്ച നടത്തി. തുടര്‍ന്നാണ്‌ നീക്കം പൊളിഞ്ഞതെന്നും പറയപ്പെടുന്നു. ഇതോടെ ഗൗരിയമ്മയെ പാര്‍ട്ടിയിലേക്ക്‌ കൊണ്ടുവരാനുള്ള നീക്കം ഔദ്യോഗിക നേതൃത്വം ഉപേക്ഷിക്കുകയായിരുന്നു.
ആര്‍. അജയകുമാര്‍

</TEXT>
</DOC>