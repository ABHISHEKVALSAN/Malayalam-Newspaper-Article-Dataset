<DOC>
<DOCNO>114071414581.utf8</DOCNO>
<TEXT>


           ചട്ടം ലംഘിച്ച് നിര്‍മ്മാണങ്ങള്‍ക്ക് കോര്‍പ്പറേഷന്‍ അനുമതി നല്‍കി    

Monday 14 July 2014 10:01 pm IST

        തിരുവനന്തപുരം: കൊച്ചി വൈറ്റില ചിലവന്നൂര്‍ കായലോരത്ത് ഡിഎല്‍എഫ് ഉള്‍പ്പെടെ തീരദേശ മേഖലാ നിയന്ത്രണ ചട്ടം ലംഘിച്ച 19 കെട്ടിടങ്ങള്‍ക്ക് കൊച്ചി  കോര്‍പ്പറേഷന്‍ നിര്‍മാണത്തിന് അനുമതി  നല്‍കിയതായി കംപ്‌ട്രോളര്‍ ആന്റ് ഓഡിറ്റര്‍ ജനറല്‍ റിപ്പോര്‍ട്ട്. തീരദേശമേഖല മാനേജ്‌മെന്റ് അതോറിറ്റി ചട്ടലംഘനങ്ങള്‍ ചൂണ്ടിക്കാട്ടിയിട്ടും കോര്‍പ്പറേഷന്‍ നടപടിയെടുത്തില്ലെന്നും  പൗരാണിക മേഖലയിലെ നിര്‍മാണ പ്രവര്‍ത്തനങ്ങള്‍ നിരീക്ഷിക്കുകയോ ചെയ്തില്ലെന്നും ഓഡിറ്റ് ചൂണ്ടിക്കാട്ടുന്നു.
തീരദേശ നിയന്ത്രണമേഖലയില്‍ (സിആര്‍ഇസഡ്) നിര്‍മാണം നടത്തും മുന്‍പ് തീരദേശമേഖല മാനേജ്‌മെന്റ് അതോറിറ്റിയുടെ അംഗീകാരം വേണം.  അഞ്ചുകോടിയില്‍ അധികം വരുന്ന പദ്ധതികളാണെങ്കില്‍ പരിസ്ഥിതി വനമന്ത്രാലയത്തിന്റെ അനുമതി നിര്‍ബന്ധമാണ്. തീരദേശ നിയന്ത്രണ മേഖലയില്‍ നിര്‍മ്മാണത്തിന് സമര്‍പ്പിക്കുന്ന ഇത്തരം കേസുകള്‍ തീരദേശ മേഖല മാനേജ്‌മെന്റ് അതോറിറ്റിക്കുവിടുകയാണ് വേണ്ടത്. എന്നാല്‍ കേസുകള്‍ അതോറിറ്റിക്ക് വിടാതെയും പരിസ്ഥിതി വനമന്ത്രാലയത്തിന്റെ പരിസ്ഥിതി അനുമതിയില്ലാതെയും തീരദേശമേഖലാ നിയന്ത്രണ ചട്ടങ്ങള്‍ ലംഘിച്ച് ചിലവന്നൂര്‍ കായല്‍ തീരത്ത് കെട്ടിടങ്ങള്‍ക്ക് നിര്‍മാണത്തിന് കോര്‍പ്പറേഷന്‍ അനുമതി  നല്‍കുകയായിരുന്നു. ഡിഎല്‍എഫിന്റെ 21 നില കെട്ടിടമുള്‍പ്പെടെ 19 കെട്ടിടങ്ങള്‍ക്കാണ് അനുമതി നല്‍കിയത്. ഇതില്‍ ഗ്യാലക്‌സി ഡെവലപ്പേഴ്‌സിന്റെ നാലു ബ്ലോക്കുകളിലുള്ള 13 നില കെട്ടിടം, ഹീരാ കണ്‍സ്ട്രക്ഷന്‍സിന്റെ 18 നില കെട്ടിടം, അട്ടി റിട്രീറ്റ്‌സിന്റെ രണ്ട് കെട്ടിടങ്ങള്‍ ജ്യൂവല്‍ ഹോംസിന്റെ മൂന്ന് കെട്ടിടങ്ങള്‍ എംഎയൂസഫലിയുടെ കെട്ടിടം, ആബാദ് ലോട്ടസ്, ബ്ലൂ ലഗൂണ്‍ എന്നീ കെട്ടിടങ്ങള്‍ ഉള്‍പ്പെടുന്നു. ഇതില്‍ 13 കെട്ടിടങ്ങളുടെ നിയമലംഘനകള്‍ സംബന്ധിച്ച് തീരദേശ മേഖലാ മാനേജ്‌മെന്റ് അതോറിറ്റി കൊച്ചി കോര്‍പ്പറേഷനെ അറിയിച്ചിരുന്നു. എന്നിട്ടും നിര്‍മാണ പ്രവര്‍ത്തനങ്ങള്‍ നിര്‍ബാധം തുടരുകയായിരുന്നു.
ഫോര്‍ട്ട് കൊച്ചിയിലെ സംരക്ഷിത മേഖലയിലും കോര്‍പ്പറേഷന്‍ ചട്ടങ്ങള്‍ ലംഘിച്ച് നിര്‍മാണ അനുമതി നല്‍കി. പൗരാണിക സംരക്ഷിതമേഖലയിലെ നിര്‍മ്മാണ പ്രവര്‍ത്തനങ്ങള്‍ക്ക് ആര്‍ട്ട് ആന്റ് ഹെറിറ്റേജ് കമ്മിഷന്റെ അനുമതി നിര്‍ബന്ധമാണ്. എന്നാല്‍ ഈ അനുമതി ഇല്ലാതെ കോര്‍പ്പറേഷന്‍ അനുമതി  നല്‍കിയത് കണ്ടെത്തിയിട്ടുണ്ട്. ഫോര്‍ട്ട് കൊച്ചിയിലെ കേന്ദ്ര സംരക്ഷിത സ്മാരകമായ സെന്റ് ഫ്രാന്‍സിസ് പള്ളിക്ക് സമീപം, ഗ്ലോബല്‍ റിസോര്‍ട്‌സ്, സെന്റ് മേരീസ് എഐജിഎച്ച്എസ്, കൊച്ചി ബിഷപ്പ് ഹൗസ്, ലൗലി യു സ്റ്റേസ്, വികാസ് നാരായണന്‍ എന്നിവര്‍ നടത്തിയ അനധികൃതനിര്‍മാണങ്ങള്‍ ഭാരതീയ പുരാവസ്തു സര്‍വ്വേ കണ്ടെത്തി കൊച്ചി കോര്‍പ്പറേഷനെ അറിയിച്ചിട്ടും നടപടിയുണ്ടായില്ല. കേന്ദ്ര സംരക്ഷിത സ്മാരകങ്ങളുടെ 300 മീറ്ററിനകത്ത് നിര്‍മാണത്തിന് അനുമതി  നല്‍കരുതെന്ന ആര്‍ട്ട് ആന്റ് ഹെറിട്ടേജ് കമ്മിഷന്‍ നല്‍കിയ നിര്‍ദ്ദേശത്തെ മറികടന്നാണ് ഈ കെട്ടിടങ്ങള്‍ക്ക് നിര്‍മാണ അനുമതിപത്രം നല്‍കിയത്.
നഗരാതിര്‍ത്തിയില്‍ 2009 ല്‍ ചട്ടങ്ങള്‍ ലംഘിച്ച് പണിതുയര്‍ത്തിയ 14 നിലകളുള്ള ആധുനിക ഹോട്ടലിനെതിരെ യാതൊരു നടപടിയും സ്വീകരിച്ചിട്ടില്ലെന്നും ഓഡിറ്റ് വിഭാഗം കണ്ടെത്തിയിട്ടുണ്ട്. 6448.82 ചതുരശ്രമീറ്റര്‍ വിസ്തീര്‍ണ്ണമുള്ള താമസത്തിനുള്ള കെട്ടിട സമുച്ചയം നിര്‍മ്മിക്കാനുള്ള അനുമതിപത്രം ഉപയോഗിച്ച് 126 മുറികളുള്ള 8406.51 ചതുരശ്രവിസ്തീര്‍ണമുള്ള എമറാള്‍ഡ് ഹോട്ടല്‍ കെട്ടിപ്പൊക്കുകയായിരുന്നു.
 അനുമതികൂടാതെ 19 വന്‍കിട നിര്‍മാണങ്ങള്‍ കോര്‍പ്പറേഷന്റെ റവന്യൂവിഭാഗം കണ്ടുപിടിച്ചതായി രേഖകളിലുണ്ടെങ്കിലും ഉടമസ്ഥര്‍ക്കെതിരെ കോര്‍പ്പറേഷന്‍ സെക്രട്ടറി ഒരു നടപടിയും ആരംഭിച്ചിട്ടില്ലെന്നും ആഡിറ്റ് റിപ്പോര്‍ട്ടില്‍ പറയുന്നു. ഇതില്‍ അംബുജ സിമന്റ്‌സ് ലിമിറ്റഡിന്റെ 19 കെട്ടിടങ്ങളും രണ്ട് മൊബൈല്‍ ടവറുകളും ഉള്‍പ്പെടുന്നു.
    
</TEXT>
</DOC>