<DOC>
<DOCNO>114111942852.utf8</DOCNO>
<TEXT>


             മണ്ഡലകാലത്ത് സായാഹ്‌ന ധര്‍ണ്ണ: സമര സമിതി നടപടി ദുരൂഹം    

Wednesday 19 November 2014 1:06 am IST

        ഇടുക്കി: ചപ്പാത്തില്‍ നടന്നുവന്ന  മുല്ലപ്പെരിയാര്‍ സമരം  മണ്ഡലകാലം ആരംഭിച്ചപ്പോള്‍ ശക്തമാക്കിയത് സംശയത്തിന് ഇടനല്‍കുന്നു.

പുതിയ ഡാം നിര്‍മ്മിക്കണമെന്നാവശ്യപ്പെട്ട് റിലേ ഉപവാസം നടത്തിവരികയായിരുന്നു. വൃശ്ചികം മുതല്‍ റിലേ ഉപവാസത്തിനൊപ്പം സായാഹ്ന ധര്‍ണയും സംഘടിപ്പിച്ചതാണ് സംശയത്തിനിട നല്‍കുന്നത്.

രണ്ടുവര്‍ഷം മുന്‍പ് മണ്ഡലകാലത്താണ് മുല്ലപ്പെരിയാര്‍ സമരസമിതി സമരം ആളിക്കത്തിച്ചത്. ശബരിമല സീസണ്‍കഴിഞ്ഞതോടെ സമരത്തിന്റെ തീവ്രത കുറയ്ക്കുകയും ചെയ്തിരുന്നു. തമിഴ്‌നാട് 142 അടിയായി മുല്ലപ്പെരിയാറിലെ ജലനിരപ്പ് ഉയര്‍ത്താന്‍ നീക്കം നടത്തിയപ്പോള്‍ മുല്ലപ്പെരിയാര്‍ സമരസമിതി കാര്യമായ ഇടപെടലും പ്രക്ഷോഭവും സംഘടിപ്പിച്ചില്ല. മണ്ഡലകാലം തുടങ്ങിയ അന്നുതന്നെ സമരം ശക്തമാക്കുകയും ചെയ്തു.

ശബരിമല തീര്‍ത്ഥാടനത്തെ അട്ടിമറിക്കാനാണിതെന്ന  ആക്ഷേപം ശക്തമാണ്.
ലക്ഷക്കണക്കിന് അയ്യപ്പഭക്തന്മാരാണ് തമിഴ്‌നാട്ടില്‍ നിന്നും വണ്ടിപ്പെരിയാര്‍ സത്രം, പുല്ലുമേട് എന്നിവവഴി സന്നിധാനത്ത് എത്തുന്നത്. കുമളിയില്‍ പ്രശ്‌നങ്ങള്‍ സൃഷ്ടിച്ച് അന്തരീക്ഷം കലുഷിതമാകുന്നതോടെ തീര്‍ത്ഥാടകര്‍ വിഷമത്തിലാകും. ഇത്തരത്തില്‍ തീര്‍ത്ഥാടകര്‍ക്ക് ദുരിതമുണ്ടായാല്‍ നോക്കിനില്‍ക്കില്ലെന്നാണ് ഹൈന്ദവ സംഘടനകളുടെ നിലപാട്.
    
</TEXT>
</DOC>