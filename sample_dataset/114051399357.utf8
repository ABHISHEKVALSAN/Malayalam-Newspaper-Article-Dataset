<DOC>
<DOCNO>114051399357.utf8</DOCNO>
<TEXT>


           വോട്ടെണ്ണലിന്‌ വിപുലമായ ക്രമീകരണങ്ങള്‍     

Tuesday 13 May 2014 10:07 pm IST

        തിരുവനന്തപുരം: സംസ്ഥാനത്ത്‌ ലോക്സഭാ തെരഞ്ഞെടുപ്പിന്റെ വോട്ടെണ്ണലിനുള്ള ക്രമീകരണങ്ങളെല്ലാം പൂര്‍ത്തിയായി. തൃത്താല സുരക്ഷാസംവിധാനത്തില്‍ 16ന്‌ രാവിലെ എട്ട്‌ മണിക്ക്‌ വോട്ടെണ്ണല്‍ തുടങ്ങും. പോസ്റ്റല്‍ ബാലറ്റ്‌ എണ്ണുന്നതിനുള്ള 20 ഹാളുകള്‍ ഉള്‍പ്പെടെ 36 കേന്ദ്രങ്ങളിലായി 160 കൗണ്ടിംഗ്‌ ഹാളുകളാണ്‌ സജ്ജീകരിക്കുന്നതെന്ന്‌ സംസ്ഥാന മുഖ്യതെരഞ്ഞെടുപ്പ്‌ ഓഫീസര്‍ നളിനിനെറ്റൊ വാര്‍ത്താസമ്മേളനത്തില്‍ അറിയിച്ചു. 
29 ക്യാമ്പസുകളില്‍ 36 കെട്ടിടങ്ങളിലായി വോട്ടെണ്ണല്‍ നടക്കും. വോട്ടെണ്ണല്‍ കേന്ദ്രങ്ങളില്‍ തൃത്താല സുരക്ഷയൊരുക്കിയിട്ടുണ്ട്‌. വയനാട്‌ ഒഴികെ മേറ്റ്ല്ലാ ജില്ലകളിലും വോട്ടെണ്ണത്തില്‍ കേന്ദ്രത്തിലായിരിക്കും പോസ്റ്റല്‍ ബാലറ്റ്‌ എണ്ണുക. വയനാട്ടില്‍ കലക്ട്രേറ്റിലായിരിക്കും പോസ്റ്റല്‍ ബാലറ്റ്‌ എണ്ണുക. ആദ്യം എണ്ണിത്തുടങ്ങുന്നതും പോസ്റ്റല്‍ ബാലറ്റുകളാണ്‌. ഇതിന്‌ സമാന്തരമായി വോട്ടിംഗ്‌ മെഷീന്‍ വോട്ടുകള്‍ എണ്ണും. 
തിരഞ്ഞെടുപ്പു കമ്മിഷന്റെ 56 നിരീക്ഷകര്‍ വോട്ടെണ്ണല്‍ നിരീക്ഷിക്കാനെത്തും. ഒരു കൗണ്ടിങ്‌ ഹാളില്‍ പരാമവധി 14 ടേബിളുകളുണ്ടാകും. പോസ്റ്റല്‍ ബാലറ്റ്‌ എണ്ണുന്ന ഹാളില്‍ നാല്‌ ടേബിളുകള്‍ വരെയുണ്ടാകും. ഒരു ഹാളില്‍ ഏകദേശം 50 ഉദ്യോഗസ്ഥരുണ്ടാകും. 7500 ഉദ്യോഗസ്ഥരെയാണ്‌ കൗണ്ടിംഗിനായി സംസ്ഥാനത്ത്‌ നിയോഗിക്കുന്നത്‌. 
വോട്ടെണ്ണലിന്റെ ട്രെന്‍ഡ്‌ അറിയാന്‍ മാധ്യമങ്ങള്‍ക്ക്‌ തിരഞ്ഞെടുപ്പ്‌ കമ്മിഷന്‍ ലീസ്ഡ്‌ ലൈന്‍, ബ്രോഡ്ബാന്‍ഡ്‌ സൗകര്യം നല്‍കുന്നുണ്ട്‌. ഇതിലൂടെ ഓരോ പാര്‍ലമെന്ററ്‌ , അസംബ്ലി മണ്ഡലങ്ങളുടെ ലീഡ്‌ അറിയാം. പൊതുജനങ്ങള്‍ക്ക്‌ ഇന്റര്‍നെറ്റ്‌ വഴി പാര്‍ലമെന്റ്‌ നിയോജകമണ്ഡലത്തിലെ ട്രെന്‍ഡ്‌ മാത്രമേ അറിയാനാകൂ. ആന്‍ഡ്രോയ്ഡ്‌ ഫോണിലെ പ്ലേ സ്റ്റോറില്‍ നിന്ന്‌ ആപ്ലിക്കേഷന്‍ ഡൗണ്‍ ലോഡ്‌ ചെയ്തും ട്രെന്‍ഡ്‌ അറിയാം. കൗണ്ടിങ്‌ ഹാളില്‍ മാധ്യമപ്രവര്‍ത്തകര്‍ക്ക്‌ നിയന്ത്രണമുണ്ടാകും. ഇലക്ഷന്‍ കമ്മിഷന്റെ തിരിച്ചറിയാല്‍ കാര്‍ഡ്‌ ലഭിച്ചവര്‍ക്ക്‌ പിആര്‍ഒയുടെ സാന്നിധ്യത്തില്‍ ഏതാനും മിനിറ്റുകള്‍ കൗണ്ടിംഗ്‌ ഹാളില്‍ ചെലവഴിക്കാം. മൊബെയില്‍ ഫോണ്‍ അനുവദിക്കില്ല. ക്യാമറ ബാഗ്‌ അനുവദിക്കില്ല. 
ഒന്‍പത്‌ സ്ഥാനാര്‍ഥികളുള്ള മാവേലിക്കരയില്‍ ആദ്യം ഫലം വരുമെന്നാണ്‌ പ്രതീക്ഷ. പക്ഷേ ഇവിഎം മെഷീന്‍ കേടായാല്‍ ഇതിനു മാറ്റമുണ്ടാകും. 20 സ്ഥാനാര്‍ഥികളുള്ള തിരുവനന്തപുരത്ത്‌ വോട്ടെണ്ണല്‍ ആരംഭിച്ച്‌ ഏകദേശം അഞ്ചുമണിക്കൂര്‍ കഴിഞ്ഞാലേ ഫലപ്രഖ്യാപനമുണ്ടാകുകയുള്ളുവെന്നാണ്‌ കരുതുന്നത്‌. വോട്ടെണ്ണല്‍ എട്ടുമണിക്ക്‌ ആരംഭിക്കുമെന്ന്‌ സിഇഒ നളിനിനെറ്റോ പറഞ്ഞു. 
സംസ്ഥാനത്ത്‌ കള്ളവോട്ട്‌ നടന്നുവെന്നതിന്‌ തെളിവില്ലെന്ന്‌ മുഖ്യ തിരഞ്ഞെടുപ്പ്‌ ഉദ്യോഗസ്ഥ നളിനി നെറ്റോ. പരാതിയുണ്ടായ പോളിങ്‌ ബൂത്തുകളില്‍ കേന്ദ്രസേനയും ക്യാമറയുമുണ്ടായിരുന്നു. ഇനിയും പരാതിയുള്ളവര്‍ക്ക്‌ കോടതിയെ സമീപിക്കാമെന്നും നളിനി നെറ്റോ പറഞ്ഞു. 
    
</TEXT>
</DOC>