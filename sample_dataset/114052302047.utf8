<DOC>
<DOCNO>114052302047.utf8</DOCNO>
<TEXT>


           പിണറായിയുടെ 'പരനാറി'; സാധാരണക്കാരന്റെ ഭാഷയെന്ന് ദേശാഭിമാനി    

Friday 23 May 2014 12:13 pm IST

തിരുവനന്തപുരം: സിപിഎം  സംസ്താന സെക്രട്ടറി പിണറായി വിജയന്റെ പരനാറി പ്രയോഗത്തെ ന്യായീകരിച്ച് ദേശാഭിമാനി രംഗത്ത്. പിമാറായി ഉ പയോഗിച്ച ഭാഷ സാധാരണക്കാരന്റെ ഭാഷയാണ്. സാധാരണക്കാരില്‍ നിന്നും ഉയര്‍ന്നുവന്ന നേതാക്കള്‍ സാധാരണക്കാരുടെ ഭാഷ ഉപയോഗിക്കുമ്പോള്‍ അഭിജാതവരേണ്യ മാധ്യമങ്ങള്‍ക്ക് വിഷമമാണെന്ന് ഭാഷയുടെ പരിവേഷ നഷ്ടം എന്ന തലക്കെട്ടില്‍ എഴുതിയ മുഖപ്രസംഗത്തില്‍ ദേശാഭിമാനി വിമര്‍ശിക്കുന്നു.

ചതിയും വഞ്ചനയും തുറന്നുകാട്ടാനാണ് നാടന്‍ വാക്കുകളെന്നും അത്തരം ചെയ്തികള്‍ മുമ്പില്‍ കാണുമ്പോള്‍ സത്യസന്ധതയുള്ള നേതാക്കള്‍ അലക്കിത്തേച്ച് മിനുപ്പും വെടിപ്പുമുള്ള ഭാഷ ഉപയോഗിക്കാനുള്ള കാപട്യം കാണിക്കാണില്ലെന്നും പിണറായിയെ ന്യായീകരിച്ച് മുഖപ്രസംഗം പറയുന്നു.

ഒറ്റ രാത്രികൊണ്ട് കാലുമാറിയവനെ വെടിപ്പുള്ള ഭാഷകൊണ്ട് വിമര്‍ശിക്കണമെന്ന് പറയുന്നതില്‍ എന്ത് ന്യായമെന്നും മുഖപ്രസംഗം ചോദിക്കുന്നു. പരനാറി പ്രയോഗത്തിനെതിരെ സിപിഎം സംസ്ഥാന സമിതിയില്‍ വിമര്‍ശനം ഉയര്‍ന്നതിന് പിന്നാലെയാണ് ന്യായീകരിച്ച് മുഖപ്രസംഗം രംഗത്തെത്തിയത്.

പിണറായി വിജയന്റെ പരനാറി പ്രയോഗം അനവസരത്തിലായിപ്പോയെന്ന് കഴിഞ്ഞ ദിവസം ചേര്‍ന്ന സിപിഎം സംസ്ഥാന സമിതിയില്‍ വിമര്‍ശനം ഉയര്‍ന്നിരുന്നു. പരനാറി പ്രയോഗം ദോഷകരമായെന്നും വിമര്‍ശനം ഉയര്‍ന്നു.

കൊല്ലത്തെ തെരഞ്ഞെടുപ്പ് പ്രചാരണവേളയില്‍ പിണറായി വിജയന്‍ പരനാറി പ്രയോഗം നടത്തിയപ്പോള്‍ മൗനം പാലിച്ച ദേശാഭിമാനി സിപിഎം സംസ്ഥാന സമിതിയില്‍ പ്രയോഗത്തിനെതിരെ വിമര്‍ശനം ഉയര്‍ന്ന സാഹചര്യത്തിലാണ് 'പരനാറി പ്രയോഗ'ത്തെ ന്യായീകരിച്ച് രംഗത്തെത്തിയിരിക്കുന്നത്. രാഷ്ട്രീയക്കാര്‍ ഏത് ഭാഷയില്‍ സംസാരിക്കണമെന്ന് മാധ്യമങ്ങള്‍ കല്‍പ്പിച്ച് തുടങ്ങിയിരിക്കുന്നെന്നും മുഖപ്രസംഗം കുറപ്പെടുത്തുന്നു
    
</TEXT>
</DOC>