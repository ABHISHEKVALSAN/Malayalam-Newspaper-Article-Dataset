<DOC>
<DOCNO>114110839668.utf8</DOCNO>
<TEXT>


           കല്‍പാത്തി രഥോല്‍സവത്തിന് കൊടിയേറി    

Saturday 8 November 2014 10:34 pm IST

        പാലക്കാട്: ദര്‍ശന പുണ്യവുമായി കല്‍പാത്തി രഥോല്‍സവത്തിന് ഗ്രാമക്ഷേത്രങ്ങളില്‍ കൊടിയേറി. വിശാലാക്ഷി സമേത വിശ്വനാഥ സ്വാമി ക്ഷേത്രത്തില്‍ ഇന്നലെ രാവിലെ 8.30 നും 10.45 നും ഇടയ്ക്കാണ് ധ്വജാരോഹണം നടന്നത്.

പുതിയ കല്‍പാത്തി മന്തക്കര മഹാഗണപതി ക്ഷേത്രത്തില്‍ രാവിലെ 8.30നു വേദപാരായണത്തോടെ 10.30 നും 11.30 നും ഇടക്ക് കൊടിയേറി. പഴയ കല്‍പാത്തി ലക്ഷ്മിനാരായണ പെരുമാള്‍ ക്ഷേത്രത്തില്‍ രാവിലെ ഏഴിനു കളഭാഭിഷേകത്തിനുശേഷം 10.45 നും 11 നും ഇടയ്ക്കും ചാത്തപുരം പ്രസന്ന മഹാഗണപതി ക്ഷേത്രത്തില്‍ 10.30 നും 11 നും ഇടയ്ക്കുമായിരുന്നു ധ്വജാരോഹണം.

12 ന് അഞ്ചാം തിരുനാള്‍ എഴുന്നള്ളത്തോടെ രഥ പ്രയാണ ചടങ്ങുകള്‍ ആരംഭിക്കും. 16 നാണ് ദേവരഥ സംഗമം. 14ന് രാവിലെ ഒമ്പതിന് കല്ല്യാണ ഉത്സവം, രാവിലെ 10.20ന് രഥാരോഹണം തുടര്‍ന്ന് രഥയാത്ര. 15ന് വൈകീട്ട് നാലിന് രഥയാത്ര. 16ന് വൈകീട്ട് ദേവരഥങ്ങളുടെ സംഗമം, 17ന് പുലര്‍ച്ചെ 2.30ന് എഴുന്നള്ളിപ്പ്, രാവിലെ ഒമ്പതിന് ധ്വജാവരോഹണത്തോടെ രഥോത്സവത്തിന് സമാപനമാവും.

ശ്രീവിശാലാക്ഷീ സമേത വിശ്വനാഥ സ്വാമി ക്ഷേത്രം, മന്തക്കര മഹാഗണപതി ക്ഷേത്രം, ലക്ഷ്മീനാരായണ പെരുമാള്‍ ക്ഷേത്രം, ചാത്തപുരം പ്രസന്നഗണപതിക്ഷേത്രം, പുതിയ കല്‍പാത്തി ക്ഷേത്രം എന്നിവിടങ്ങളിലെ തേരുകളാണ് അഗ്രഹാര വീഥികളെ പുളകമണിയിക്കാനൊരുങ്ങിയിരിക്കുന്നത്.
    
</TEXT>
</DOC>