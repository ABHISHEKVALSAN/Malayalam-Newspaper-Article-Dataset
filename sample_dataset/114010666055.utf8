<DOC>
<DOCNO>114010666055.utf8</DOCNO>
<TEXT>


           ദേശാഭിമാനി ഭൂമി വില്‍പ്പന: മാധ്യമങ്ങള്‍ അപവാദം പ്രചരിപ്പിക്കുന്നു    

Monday 6 January 2014 3:34 pm IST

തിരുവനന്തപുരം: ദേശാഭിമാനി ഭൂമിവില്‍പനയെ ന്യായീകരിച്ച് സിപിഎം സംസ്ഥാന സെക്രട്ടറി പിണറായി വിജയന്‍. മാധ്യമങ്ങള്‍ അപവാദം പ്രചരിപ്പിക്കുകയാണ്. ദേശാഭിമാനിക്കെതിരെയുള്ള ആരോപണങ്ങള്‍ തെളിയിക്കാന്‍ ഏഷ്യാനെറ്റിന്റെ കയ്യില്‍ തെളിവുണ്ടെങ്കില്‍ ഹാജരാക്കണമെന്നും പിണറായി വിജയന്‍ വെല്ലുവിളിച്ചു.

പച്ചക്കള്ളമാണ് ഏഷ്യാനെറ്റ് പ്രചരിപ്പിക്കുന്നത്. ഒരു ഡോക്യുമെന്റുമില്ല നിങ്ങളുടെ അടുത്ത് ഉണ്ടെങ്കില്‍ കൊണ്ടുവാ. ഏത് കള്ളവും വിളിച്ചു പറയുന്ന സ്ഥാപനമായി ഏഷ്യാനെറ്റ് അധഃപതിക്കരുത്. അതൊരു മാധ്യമ സ്ഥാപനത്തിന് യോജിച്ചതല്ല. പരസ്യപ്പെടുത്തിയാണ് ഞങ്ങള്‍ വിറ്റത്. ഞങ്ങള്‍ക്ക് കിട്ടേണ്ട വില കിട്ടിയിട്ടുണ്ട്. കൂടുതല്‍ വിലയുമായി നിങ്ങള്‍ക്ക് വരാമായിരുന്നില്ലേ? നിങ്ങള്‍ക്ക് സ്ഥാപിത താല്‍പര്യമുണ്ട്. നിങ്ങളുടെ മുകളിലുള്ളവര്‍ക്ക് താല്‍പര്യം വന്നു തുങ്ങിയിട്ടുണ്ട്. അത് എന്താണെന്ന് ഞാന്‍ പറഞ്ഞു തരണോയെന്നും പിണറായി ചോദിച്ചു. 

നിങ്ങള്‍ പ്രചരിപ്പിക്കുന്ന കള്ളം അപ്പാട് വിഴുങ്ങാനിരിക്കുകയാണോ ഇവിടുത്തെ ജനങ്ങള്‍? നിങ്ങളുടെ മുകളിലിരിക്കുന്നവരുടെ താല്‍പര്യത്തെ കുറിച്ച് ഏഷ്യാനെറ്റ് ന്യൂസിന്റെ വക്താവായ നിങ്ങള്‍ക്ക് ബോധ്യമുണ്ടാകണം. താന്‍ പിടിച്ച മുയലിന് കൊമ്പ് മൂന്ന് കൊമ്പ് എന്ന മട്ടില്‍ ഏഷ്യാനെറ്റ് ന്യൂസ് സംസാരിക്കരുത്. ഭൂമി വിറ്റത് വിവാദ വ്യവസായിക്കല്ല. ദേശാഭിമാനി ഭൂമിവില്‍പന പാര്‍ട്ടിയുടെ അറിവോടെയാണ്. ഡാനിഷ് ചാക്കോയെന്ന ആള്‍ക്കാണ് ദേശാഭിമാനി ഭൂമിവിറ്റത്. ഭൂമി വാങ്ങിയ ആള്‍ തന്നെ അത് മാധ്യമങ്ങളോട് തുറന്നു പറഞ്ഞതുമാണ്. മറിച്ചുള്ള മാധ്യമ വാര്‍ത്തകള്‍ പൊളിയാണ്. 

ദേശാഭിമാനിയെയും പാര്‍ട്ടിയെയും ജനങ്ങള്‍ക്ക് നല്ലതുപോലെ അറിയാം. ദുഷ്പ്രചരണങ്ങള്‍ ജനം വിശ്വസിക്കില്ലെന്നും പിണറായി അവകാശപ്പെട്ടു. എല്‍ഡിഎഫില്‍ നിന്ന് നല്ല ഓഫര്‍ ലഭിച്ചാല്‍ പരിഗണിക്കുമെന്നും 2006ലെ തെരഞ്ഞെടുപ്പില്‍ മുഖ്യമന്ത്രിസ്ഥാനം സിപിഎം ഓഫര്‍ ചെയ്തിരുന്നുമെന്നുമുള്ള ഗൗരിയമ്മയുടെ പ്രസ്താവനയില്‍ വസ്തുതയില്ലെന്നും പിണറായി പറഞ്ഞു. ഓഫറുണ്ടെങ്കില്‍ അത് ആരെങ്കിലും പറഞ്ഞുനടക്കുമോ? സിപിഎമ്മിനു പുറത്തുള്ളയാളെ മുഖ്യമന്ത്രിയാക്കുമോ എന്നും പിണറായി ചോദിച്ചു.  
    
</TEXT>
</DOC>