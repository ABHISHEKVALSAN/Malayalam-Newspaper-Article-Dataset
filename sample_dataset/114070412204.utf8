<DOC>
<DOCNO>114070412204.utf8</DOCNO>
<TEXT>


           അവശ്യ സാധനങ്ങളുടെ വില വര്‍ദ്ധനയില്‍ ആശങ്ക വേണ്ട: ജെയ്റ്റ്‌ലി    

Friday 4 July 2014 3:00 pm IST

ന്യൂദല്‍ഹി: രാജ്യത്ത് അവശ്യ സാധനങ്ങളുടെ വില വര്‍ദ്ധിക്കുന്നതില്‍ ആശങ്ക വേണ്ടെന്ന് കേന്ദ്ര ധനമന്ത്രി അരുണ്‍ ജെയ്റ്റ്‌ലി. സംസ്ഥാന ഭക്ഷ്യമന്ത്രിമാരുടെ യോഗത്തെ അഭിസംബോധന ചെയ്ത് സംസാരിക്കുകയായിരുന്നു അദ്ദേഹം.

സംസ്ഥാനങ്ങള്‍ പൂഴ്ത്തിവയ്പും കരിഞ്ചന്തയും തടയാന്‍ നടപടി സ്വീകരിച്ചാല്‍ മതിയെന്നും അദ്ദേഹം പറഞ്ഞു. കഴിഞ്ഞ വര്‍ഷത്തെ അപേക്ഷിച്ച് ഭക്ഷ്യോല്‍പാദനം വര്‍ദ്ധിച്ചതിനാല്‍ തന്നെ വില വര്‍ദ്ധനയുണ്ടാവും.

അതിനര്‍ത്ഥം ഇടനിലക്കാര്‍ സാധനങ്ങള്‍ പൂഴ്ത്തിവയ്ക്കുന്നു എന്നാണ്. ഇങ്ങനെ ഇടനിലക്കാര്‍ പൂഴ്ത്തിവച്ചിരിക്കുന്ന സാധനങ്ങള്‍ കണ്ടെടുക്കുകയാണ് വലിയ വെല്ലുവിളിയെന്നും ജെയ്റ്റ്‌ലി ചൂണ്ടിക്കാട്ടി.

ഇത്തവണ മണ്‍സൂണ്‍ സാധാരണയിലും കുറഞ്ഞ അളവില്‍ മാത്രമെ ലഭിക്കു എന്നാണ് പ്രവചനം. പൂഴ്ത്തിവയ്പുകാര്‍ ഈ സാഹചര്യം മുതലെടുക്കുകയാണ് ചെയ്യുന്നത്. ജൂലായ് മുതല്‍ ഡിസംബര്‍ വരെ ചില സാധനങ്ങളുടെ വില ഉയരാറുണ്ട്.

കഴിഞ്ഞ വര്‍ഷം 70 മുതല്‍ 100 രൂപ വരെ ഉയര്‍ന്നിരുന്നു. അത് അനുസരിച്ച് നോക്കുകയാണെങ്കില്‍ ഇപ്പോള്‍ വില കുറവാണ്. അതിനാല്‍ തന്നെ ആശങ്കപ്പെടേണ്ടതില്ലെന്നും മന്ത്രി പറഞ്ഞു.
    
</TEXT>
</DOC>