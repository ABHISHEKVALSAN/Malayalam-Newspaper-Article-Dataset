<DOC>
<DOCNO>114030179785.utf8</DOCNO>
<TEXT>


           കസ്തൂരിരംഗന്‍: വീരപ്പമൊയ്‌ലിക്കെതിരെ മുല്ലപ്പള്ളിയും വയലാര്‍‌ രവിയും    

Saturday 1 March 2014 5:25 pm IST

കോഴിക്കോട്: കസ്തൂരി രംഗന്‍ റിപ്പോര്‍ട്ടിനെ ചൊല്ലി കേന്ദ്ര വനം പരിസ്ഥിതി വകുപ്പ് മന്ത്രി വീരപ്പ മൊയ്‌ലിക്കെതിരെ കേന്ദ്രമന്ത്രിമാരായ മുല്ലപ്പള്ളി രാമചന്ദ്രനും വയലാര്‍ രവിയും രംഗത്തുവന്നു. റിപ്പോര്‍ട്ടില്‍ കോണ്‍ഗ്രസിന്റെ നിലപാടിനു വിരുദ്ധമായാണ് വീരപ്പമൊയ്‌ലിയുടെ പ്രസ്താവന. ഇത്തരക്കാരെ കേന്ദ്രമന്ത്രിമാരായി കാണാന്‍ കഴിയില്ലെന്ന് മുല്ലപ്പള്ളി കോഴിക്കോട് പറഞ്ഞു.

പ്രധാനമന്ത്രിയും കോണ്‍ഗ്രസ് അധ്യക്ഷയും നല്‍കുന്ന ഉറപ്പുകള്‍ക്ക് വിരുദ്ധമായ നിലപാടാണ് മൊയ്‌ലിയുടേതെന്നും മുല്ലപ്പള്ളി പറഞ്ഞു. കോഴിക്കോട് നടന്ന യുഡിഎഫ് കണ്‍വെന്‍ഷനിലാണ് മുല്ലപ്പള്ളി മൊയ്‌ലിയ്ക്കെതിരെ രുക്ഷവിമര്‍ശനം നടത്തിയത്.  കസ്തൂരിരംഗന്‍ റിപ്പോര്‍ട്ടില്‍ ചില കേന്ദ്രമന്ത്രിമാരുടെ നിരുത്തരവാദിത്വപരമായ പ്രസ്താവന കര്‍ഷകരുടെ മനസില്‍ ആശങ്കയുണ്ടാക്കിയിട്ടുണ്ട്. സോണിയാഗാന്ധിയുടേയും പ്രധാനമന്ത്രിയുടേയും താത്പര്യത്തിന് വിരുദ്ധമാണിതെന്നും മുല്ലപ്പള്ളി രാമചന്ദ്രന്‍ പറഞ്ഞു.

കസ്തൂരിരംഗന്‍ റിപ്പോര്‍ട്ടിന്റെ കാര്യത്തില്‍ പാര്‍ട്ടിയുടെ അന്തിമ വാക്ക് മൊയ്‌ലിയുടേതല്ല സോണിയാഗാന്ധിയുടേതാണെന്ന് വയലാര്‍ രവി പറഞ്ഞു. കസ്തൂരംഗന്‍ റിപ്പോര്‍ട്ടില്‍ സംസ്ഥാനത്തിന്റെ ആവശ്യങ്ങള്‍ പൂര്‍ണമായും അംഗീകരിക്കാന്‍ കഴിയില്ലെന്ന വീരപ്പമൊയ്‌ലിയുടെ പ്രസ്താവന സംസ്ഥാനത്ത് വന്‍ പ്രതിഷേധത്തിന് വഴിവെച്ചിരുന്നു. ഈ സര്‍ക്കാരിന്റെ കാലത്ത് വിഷയത്തില്‍ പൂര്‍ണപരിഹാരമുണ്ടാക്കാന്‍ കഴിയിമെന്ന് തോന്നുന്നില്ലെന്നും മൊയ്‌ലി പറഞ്ഞിരുന്നു. ഇതിനെതിരെ യുഡിഎഫ് ഘടകകക്ഷികള്‍ അടക്കം വലിയ പ്രതിഷേധവുമായി രംഗത്തെത്തിയിരുന്നു.
    
</TEXT>
</DOC>