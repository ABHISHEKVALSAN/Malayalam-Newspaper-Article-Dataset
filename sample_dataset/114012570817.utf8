<DOC>
<DOCNO>114012570817.utf8</DOCNO>
<TEXT>


           ഗൌരിയമ്മയെ ആരും പിടിച്ച് നിര്‍ത്തിയിട്ടില്ല; പോകുന്നെങ്കില്‍ പോകാം: എം.എം ഹസന്‍    

Saturday 25 January 2014 3:31 pm IST

ആലപ്പുഴ: ജെഎസ്എസ് നേതാവ് കെ ആര്‍ ഗൗരിയമ്മയ്ക്കെതിരെ കോണ്‍ഗ്രസ് നേതാവ് എം എം ഹസന്‍. ഗൗരിയമ്മയെ യുഡിഎഫില്‍ ആരും പിടിച്ചുനിര്‍ത്തിയിട്ടില്ല. അവര്‍ യുഡിഎഫില്‍ തുടരുന്നതാണ്. പോകുന്നെങ്കില്‍ പോകാം. യുഡിഎഫില്‍ തമ്മില്‍ തല്ലില്ല. ജെഎസ്എസില്‍ തമ്മില്‍ തല്ലുണ്ടോയെന്നറിയില്ലെന്നും ഹസന്‍ പറഞ്ഞു. 

മന്ത്രിമാരുടെ അഹങ്കാരം ഗൗരിയമ്മയുടെ അത്രയും വരില്ലെന്നും ഹസന്‍ പരിഹസിച്ചു. മന്ത്രിമാര്‍ക്ക് അഹങ്കാരമെന്ന ജെഎസ്എസ് പ്രവര്‍ത്തന റിപ്പോര്‍ട്ടിലെ വിമര്‍ശനത്തോടാണ് ഹസ്സന്റെ പ്രതികരണം.മുന്നണിയിലേക്ക് ആളുകളെ എടുക്കുന്നത് രാഷ്ട്രീയം നോക്കിയാണ്. അഹങ്കാരം നോക്കിയല്ലെന്നും അദ്ദേഹം കൂട്ടിച്ചേര്‍ത്തു. ജെ.എസ്.എസിന്റെ സംസ്ഥാന സമ്മേളന പ്രവര്‍ത്തന റിപ്പോര്‍ട്ടില്‍ യുഡിഎഫിനെ രൂക്ഷമായി വിമര്‍ശിച്ചിരുന്നു. 

ജനോപകാരപ്രദമായി ഒന്നും ചെയ്യാത്ത മന്ത്രിസഭയില്‍ മന്ത്രിമാര്‍ തന്‍പ്രമാണിത്തം കാണിക്കുന്നതായി റിപ്പോര്‍ട്ട് കുറ്റപ്പെടുത്തുന്നു. ജെഎസ്എസ് ആറാം സംസ്ഥാന സമ്മേളനത്തിന്റെ ഭാഗമായി ജനറല്‍ സെക്രട്ടറി കെ ആര്‍ ഗൗരിയമ്മ അവതരിപ്പിച്ച പ്രവര്‍ത്തന റിപ്പോര്‍ട്ടിലാണ് യുഡിഎഫ് സര്‍ക്കാരിനെതിരെ വിമര്‍ശനമുണ്ടായിരിക്കുന്നത്.

സോളാര്‍ തട്ടിപ്പുകേസിലെ പ്രതി ബിജു രാധാകൃഷ്ണന്റെ ആദ്യ ഭാര്യ രശ്മി കൊല്ലപ്പെട്ട കേസില്‍ എല്‍ഡിഎഫ് സര്‍ക്കാരിന്റെ കാലത്തു നടന്ന രാഷ്ട്രീയ ഇടപെടലിനെക്കുറിച്ച് ജുഡീഷ്യല്‍ അന്വേഷണം നടത്തണമെന്നും ടിപി വധക്കേസിലെ ഉന്നത ഗൂഢാലോചന സിബിഐ അന്വേഷിക്കണമെന്നും ഹസന്‍ ആവശ്യപ്പെട്ടു.

    
</TEXT>
</DOC>