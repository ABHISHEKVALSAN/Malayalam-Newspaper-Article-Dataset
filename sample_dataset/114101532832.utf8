<DOC>
<DOCNO>114101532832.utf8</DOCNO>
<TEXT>


           കയര്‍ഫെഡ് യോഗത്തില്‍  കയ്യാങ്കളി എംഡിയെ മൂന്നു മണിക്കൂര്‍ തഞ്ഞുവച്ചു    

Wednesday 15 October 2014 7:54 pm IST

        ആലപ്പുഴ: കയര്‍ഫെഡിന്റെ വാര്‍ഷിക പൊതുയോഗത്തില്‍ ഇടതു-വലത് അനുകൂല പ്രതിനിധികള്‍ തമ്മില്‍ കൈയാങ്കളി.  ബൈലോ ഭേദഗതി ചെയ്യുന്നതിനെ തുടര്‍ന്നുണ്ടായ തര്‍ക്കമാണ് സംഘര്‍ഷത്തില്‍ കലാശിച്ചത്. കയര്‍ഫെഡ് എംഡിയെ ഇടത് അനുകൂലികള്‍ മൂന്നു മണിക്കൂറോളം തടഞ്ഞുവച്ചു.

ഹൈക്കോടതി വിധിയുടെ അടിസ്ഥാനത്തിലാണ് കയര്‍ഫെഡിന്റെ വാര്‍ഷിക പൊതുയോഗം ചേര്‍ന്നത്. ബൈലോ ഭേദഗതി ചെയ്യാനുള്ള തീരുമാനം ചെയര്‍മാന്‍ യോഗത്തില്‍ അറിയിച്ചതോടെയാണ് ഇടതു-വലത് അനുകൂല അംഗങ്ങള്‍ തമ്മില്‍ പ്രശ്‌നങ്ങള്‍ തുടങ്ങിയത്. തര്‍ക്കങ്ങള്‍ പലഘട്ടത്തിലും കൈയാങ്കളിയോളമെത്തി.

യോഗ നടപടികള്‍ ആരംഭിച്ചപ്പോള്‍ തന്നെ ബൈലോ ഭേദഗതി ചെയ്തത് നിയമവിരുദ്ധവും ജനാധിപത്യ വിരുദ്ധവുമാണെന്ന് ഇടത് അനുകൂലികള്‍ ആരോപിച്ചു. രണ്ട് വനിത അംഗങ്ങളെ ഉള്‍പ്പെടുത്തണമെന്നും ഇടതുപക്ഷം ആവശ്യപ്പെട്ടു. പിന്നീട് ബൈലോ ഭേദഗതി പിന്‍വലിക്കണമെന്നാവശ്യപ്പെട്ട് കയര്‍ഫെഡ് എംഡിയെ മൂന്ന് മണിക്കൂറോളം ഇടത് അനുകൂലികള്‍ തടഞ്ഞുവയ്ക്കുകയായിരുന്നു. ഡിവൈഎസ്പിയുടെ നേതൃത്വത്തില്‍ വന്‍ പോലീസ് സംഘം സ്ഥലത്ത് ക്യാമ്പ് ചെയ്താണ് പ്രശ്‌നം പരിഹരിച്ചത്. പോലീസ് ഇടപ്പെട്ടാണ് ഒടുവില്‍ കയര്‍ഫെഡ് എംഡി: ശ്രീകുമാറിനെ പുറത്ത് എത്തിച്ചത്. ഇടതുപക്ഷത്തിന്റെ ആരോപണം അടിസ്ഥാനരഹിതമാണെന്നും ഹൈക്കോടതി വിധി ലംഘിച്ചിട്ടില്ലെന്നും ചെയര്‍മാന്‍ കെ.എം. രാജു പറഞ്ഞു.
    
</TEXT>
</DOC>