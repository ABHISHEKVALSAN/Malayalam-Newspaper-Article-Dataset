<DOC>
<DOCNO>114061107069.utf8</DOCNO>
<TEXT>


           കെഎസ്‌ആര്‍ടിസിക്ക്‌ 50 കോടി അടിയന്തരസഹായം    

Wednesday 11 June 2014 10:22 pm IST

        തിരുവനന്തപുരം: സാമ്പത്തിക പ്രതിസന്ധിയിലായ കെഎസ്‌ആര്‍ടിസിയെ രക്ഷിക്കുന്നതിന്‌ അടിയന്തര ധനസഹായമായി 50 കോടി രൂപ അനുവദിക്കാനും പുനരുദ്ധാരണ പാക്കേജുമായി മുന്നോട്ടുപോകാന്‍ ഗതാഗതമന്ത്രിക്ക്‌ അനുമതി നല്‍കാനും ഇന്നലെ ചേര്‍ന്ന മന്ത്രിസഭാ യോഗം തീരുമാനിച്ചു. നിലവിലെ പെന്‍ഷന്‍ കുടിശിക തീര്‍ക്കുന്നതിനായാണ്‌ 50 കോടി അനുവദിച്ചത്‌. ഏപ്രില്‍ മാസത്തെ 25 കോടിയും മെയ്മാസത്തെ 37 കോടിയും ഉള്‍പ്പെടെ 62 കോടി രൂപയാണ്‌ നിലവില്‍ പെന്‍ഷന്‍ കുടിശിക. ഇത്‌ ഇന്നുതന്നെ നല്‍കും. സര്‍ക്കാര്‍ അനുവദിച്ച 50 കോടിക്ക്‌ പുറമേ 12 കോടി രൂപ കെഎസ്‌ആര്‍ടിസി കണ്ടെത്തി പെന്‍ഷന്‍ കൊടുത്തു തീര്‍ക്കും. 
ഇന്നലെ രാവിലെ ഗതാഗത മന്ത്രി നടത്തിയ ചര്‍ച്ചയുടെ തുടര്‍ച്ചയായാണ്‌ മന്ത്രിസഭായോഗത്തിലും ഈ വിഷയം ചര്‍ച്ച ചെയ്തത്‌. കെഎസ്‌ആര്‍ടിസിയില്‍ പൊതുവായി ഒരു സ്കീം നടപ്പാക്കുകയെന്നതാണ്‌ സര്‍ക്കാര്‍ ലക്ഷ്യം വെയ്ക്കുന്നത്‌. ജീവനക്കാരും യൂണിയന്‍ നേതാക്കളുമായി ഗതാഗത മന്ത്രി ചര്‍ച്ച നടത്തിയ ശേഷം തൊഴിലാളി താല്‍പ്പര്യങ്ങള്‍ പരിഗണിച്ച്‌ പുനരുദ്ധാരണ പാക്കേജ്‌ നടപ്പാക്കുന്ന കാര്യത്തില്‍ അടുത്ത മന്ത്രിസഭാ യോഗം അന്തിമതീരുമാനമെടുക്കുമെന്ന്‌ മുഖ്യമന്ത്രി ഉമ്മന്‍ചാണ്ടി അറിയിച്ചു.
ജീവനക്കാരുടെ സംഘടനയുമായും തൊഴിലാളിയൂണിയന്‍ നേതാക്കളുമായും സംസാരിച്ച്‌ പാക്കേജിന്‌ പിന്തുണ നേടും. ജീവനക്കാരെയും വിശ്വാസത്തിലെടുത്താകും മുമ്പോട്ടു പോവുക. എല്‍ഐസിയുമായി ചേര്‍ന്ന്‌ പെന്‍ഷന്‍ പദ്ധതി നടപ്പാക്കാന്‍ നേരത്തെ തീരുമാനിച്ച പാക്കേജല്ല പുതുതായി നടപ്പാക്കുന്നത്‌. അതിനേക്കാള്‍ ഏറെ പരിഷ്കരണമാണ്‌ ഈ പാക്കേജിലുള്ളതെന്ന്‌ മുഖ്യമന്ത്രി ചൂണ്ടിക്കാട്ടി. 
എല്ലാമാസവും പെന്‍ഷന്‍ നല്‍കാനായി സര്‍ക്കാരിന്‌ സഹായം നല്‍കാനാവില്ല. ഇത്‌ സ്വയം കണ്ടെത്തുന്ന രീതിയില്‍ കെഎസ്‌ആര്‍ടിസിയെ ശക്തിപ്പെടുത്തും. ചെലവ്‌ കുറച്ചും വരുമാനം വര്‍ധിപ്പിച്ചും സാമ്പത്തിക പ്രതിസന്ധി മറികടക്കുകയെന്നതാണ്‌ കെഎസ്‌ആര്‍ടിസിക്ക്‌ മുന്നിലുള്ള വഴി. യാത്രക്കാര്‍ക്ക്‌ ബുദ്ധിമുട്ടുണ്ടാക്കാതെയും കോര്‍പ്പറേഷന്‌ വരുമാനം വര്‍ധിപ്പിക്കുകയുമാണ്‌ കെഎസ്‌ആടിസിയുടെ പാക്കേജിന്റെ ലക്ഷ്യം. ഇതിനായി ബസ്‌ സ്റ്റേഷനുകളില്‍ വരുമാന വര്‍ധനയ്ക്കുള്ള സംവിധാനങ്ങള്‍ ഒരുക്കും. 
    
</TEXT>
</DOC>