<DOC>
<DOCNO>114102936775.utf8</DOCNO>
<TEXT>


           നീര വിപണനോദ്ഘാടനം നവംബര്‍ 1ന്    

Wednesday 29 October 2014 10:25 pm IST

        തിരുവനന്തപുരം: സംസ്ഥാന സര്‍ക്കാര്‍ സംരംഭമായ കേര നീര നവംബര്‍ ഒന്നിന് വിപണിയിലെത്തുന്നു. സെക്രട്ടേറിയറ്റില്‍ സ്ഥാപിക്കുന്ന ഓട്ടോമാറ്റിക് വെന്റിംഗ് മെഷീന്‍ കേരളപ്പിറവി ദിനത്തില്‍ മുഖ്യമന്ത്രി ഉമ്മന്‍ചാണ്ടി ഉദ്ഘാടനം ചെയ്യുമെന്ന് കൃഷി മന്ത്രി കെ.പി. മോഹനന്‍ വാര്‍ത്താസമ്മേളനത്തില്‍ അറിയിച്ചു.

നീരയുടെ വിപണന പ്രചരണാര്‍ത്ഥം സംസ്ഥാന നാളികേര വികസന കോര്‍പ്പറേഷന്റെ പ്രചരണ, വിപണന വാഹനം എല്ലാ ജില്ലകളിലും പര്യടനം നടത്തും. വാഹനം സെക്രട്ടേറിയറ്റ് പരിസരത്ത് മുഖ്യമന്ത്രി ഫഌഗ് ഓഫ് ചെയ്യും. നവംബര്‍ 14ന് സമാപിക്കും. 200 മി.ലി കുപ്പി നീരയ്ക്ക് 30 രൂപയാണ് വില.

നാളികേര നീരബോര്‍ഡിന് മില്‍മ മാതൃകയില്‍ അനുമതി നല്‍കി. നാളികേര വികസന കോര്‍പ്പറേഷന്റെ കീഴില്‍ രൂപീകരിച്ചിട്ടുള്ള സംഘം വഴി കര്‍ഷകരില്‍ നിന്നും കാര്‍ഷിക സര്‍വ്വകലാശാലയില്‍ നിന്നും നേരിട്ട് ശേഖരിക്കുന്ന നീര പടന്നക്കാട്, എലത്തൂര്‍ കേന്ദ്രങ്ങളില്‍ സംസ്‌കരിച്ച് പാക് ചെയ്താണ് വിപണനം നടത്തുന്നത്.

നവംബര്‍ മാസത്തില്‍ കണ്ണൂര്‍ ജില്ലയിലെ ആറളം ഫാമില്‍ നീര ടെക്‌നീഷ്യന്മാരുടെ പരിശീലനവും നീര പ്ലാന്റിന്റെ പ്രവര്‍ത്തനവും തുടങ്ങും.
2015 ജനുവരിയില്‍ ഏലത്തൂര്‍ കേന്ദ്രത്തില്‍ 10,000 ലിറ്ററും കാര്‍ഷിക സര്‍വ്വകലാശാലയുടെ വെള്ളാനിക്കരയിലും വെള്ളായണിയിലും പ്രതിദിനം 1000 ലിറ്ററും കാര്‍ഷിക സര്‍വ്വകലാശാലയുടെ വെള്ളാനിക്കരയിലും, വെള്ളായണിയിലും പ്രതിദിനം 1000 ലിറ്റര്‍ വീതവും ഉല്‍പ്പാദന ശേഷിയുള്ള പ്ലാന്റുകള്‍ പ്രവര്‍ത്തനമാരംഭിക്കും.

കേരള കാര്‍ഷിക സര്‍വ്വകലാശാല ഉല്‍പ്പാദിപ്പിക്കുന്ന നീര നാളികേര വികസന കോര്‍പ്പറേഷനാണ് മാര്‍ക്കറ്റിലെത്തിക്കുന്നത്. ഇതോടൊപ്പം നാളികേര വികസന ബോര്‍ഡ് മുഖാന്തിരം അനുമതി ലഭിക്കുന്ന സംഘങ്ങള്‍ക്കും നീര ഉത്പാദന, വിപണനത്തിന് അവസരമുണ്ടെന്നും മന്ത്രി അറിയിച്ചു. തെങ്ങിന്റെ പൂക്കുലയില്‍ നിന്നും വേര്‍തിരിച്ചെടുക്കുന്ന ആരോഗ്യ പാനീയമായ കേര-നീര ധാതു ലവണങ്ങള്‍, വിറ്റാമിനുകള്‍, എന്‍സൈമുകള്‍ എന്നിവയടങ്ങിയതും ആരോഗ്യത്തിന് ഹാനികരമല്ലാത്ത കുറഞ്ഞ ഗ്ലൈസമിക് ഇന്‍ഡക്‌സുള്ള പഞ്ചസാര അടങ്ങിയതുമാണ്.

നീര ഉദ്പാദനത്തിന് സഹായകരമായ രീതിയില്‍ അത്യുത്പാദന ശേഷിയുള്ള കുറിയ ഇനം തെങ്ങുകള്‍ പ്രചരിപ്പിക്കുന്നതിന്റെ ഭാഗമായി വിദ്യാലയങ്ങളില്‍ കല്‍പവൃക്ഷം എന്ന പരിപാടി ആവിഷ്‌കരിച്ചിട്ടുണ്ട്. ഇതിന്റെ ഭാഗമായി ഒരു വിദ്യാലയത്തില്‍ 2 തെങ്ങിന്‍തൈകള്‍ വീതം നട്ടു പരിപാലിക്കുന്ന പദ്ധതിയുടെ ഉദ്ഘാടനവും മുഖ്യമന്ത്രി നിര്‍വ്വഹിക്കും.
    
</TEXT>
</DOC>