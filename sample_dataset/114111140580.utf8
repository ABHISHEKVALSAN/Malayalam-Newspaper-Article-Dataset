<DOC>
<DOCNO>114111140580.utf8</DOCNO>
<TEXT>


           നിറ്റ ജലാറ്റിന്‍ ആക്രമണം;'ഞാറ്റുവേല' പ്രവര്‍ത്തകര്‍ പോലീസ് കസ്റ്റഡിയില്‍    

Tuesday 11 November 2014 10:13 pm IST

        കൊച്ചി:കൊച്ചിയിലെ നിറ്റ ജലാറ്റിന്‍ കമ്പനിയുടെ ഓഫീസ് അടിച്ചുതകര്‍ത്തത് മാവോയിസ്റ്റ് ആശയം പ്രചരിപ്പിക്കുന്ന പ്രചാരണ വിഭാഗമാണെന്ന് സൂചന. സംഘടനയുടെ സാംസ്‌കാരിക വിഭാഗമായ ഞാറ്റുവേലയുടെ പ്രവര്‍ത്തകരെ പോലീസ് കസ്റ്റഡിയിലെടുത്തിട്ടുണ്ട്.  സ്വപ്‌നേഷ് ബാബു, ജോര്‍ജ്ജ് എന്നിവരാണ് ഇപ്പോള്‍ പോലീസ് കസ്റ്റഡിയിലുള്ളത്. കൂടാതെ പോരാട്ടത്തിലെ  മുന്‍കാല പ്രവര്‍ത്തരെ ഇന്നലെയും ചോദ്യം ചെയ്തു.

പൊതുസമൂഹത്തില്‍ ശക്തി തെളിയിക്കുന്നതിനുള്ള ശ്രമമാണ് കൊച്ചിയില്‍ നടന്നതെന്നാണ് അന്വേഷണ സംഘത്തിനു ലഭിച്ച വിവരം.പോലീസ്‌റ്റേഷനകളില്‍  രാവിലെ ഡ്യൂട്ടി മാറുന്നസമയം നോക്കി നടത്തിയ ആക്രമണം ആസൂത്രിതമായിരുന്നു.ജനങ്ങളിലും കോര്‍പ്പറേറ്റ് സ്ഥാപനങ്ങളിലും ഭീതിജനിപ്പിച്ച് സംഘടന വളര്‍ത്താമെന്ന ലക്ഷ്യമാണ് ഇതിനു പിന്നിലുള്ളതെന്നാണ് നിഗമനം.

സംസ്ഥാനത്ത് നേരത്തെ ചില കോര്‍പ്പറേറ്റ് സ്ഥാപനങ്ങള്‍ക്കു നേരെ നടന്ന ആക്രമണ സംഭവങ്ങളുമായി ഇതിനു സാമ്യമുണ്ട്.സംഘടനയിലേക്ക്  യുവജനങ്ങളെ ആകര്‍ഷിക്കുന്നതിന് ഇത്തര ആക്രമണങ്ങള്‍ സഹായകരമാകുമെന്ന വിലയിരുത്തലും ഇവര്‍ക്കുണ്ടെന്ന പോലീസ് കണക്കുകൂട്ടുന്നു. ഇത് വ്യക്തമാക്കുന്നതാണ് കൊച്ചിയില്‍ നടന്ന ചുംബന സമരത്തിലെ ഇവരുടെ സാന്നിധ്യം.അവിടെ നടന്ന അനിഷ്ട സംഭവങ്ങളുമായി അറസ്റ്റ് ചെയ്തവരില്‍ 16 പേര്‍ മാവോയിസ്റ്റ് സ്വാഭാവമുള്ള സംഘടനയുടെ പ്രചാരണ വിഭാഗത്തില്‍ പ്രവര്‍ത്തിക്കുന്നവരാണ്. കൊച്ചിയിലുണ്ടായതു പോലെയുള്ള ആക്രമണം മറ്റു ജില്ലകളിലും ഉണ്ടാകാനുള്ള സാധ്യത പോലീസ് തള്ളുന്നില്ല.

അതിനിടെ 9 പ്രതികള്‍ക്കതിരെ നിയമ വിരുദ്ധപ്രവര്‍ത്തനം തടയില്‍ നിയമം യു.എ.പി.എ ചുമത്തി.   അതിനിടെ അക്രമത്തിലെ പ്രതികള്‍ ജില്ലയ്ക്ക് പുറത്തുനിന്നുള്ളവരാണെന്നും ആക്രമണത്തിന് കൊച്ചിയില്‍ നിന്ന് സഹായം ലഭിച്ചിട്ടുണ്ടാകാമെന്നും പോലീസ് വ്യക്തമാക്കി.സിസിടിവി ദൃശ്യങ്ങള്‍ പോലീസ് പരിശോധിച്ചിട്ടുണ്ടെങ്കിലും കൃത്യമായ സൂചനയൊന്നും ലഭിച്ചിട്ടില്ല.പനമ്പിള്ളി നഗറിലെ നിറ്റ ജലാറ്റിന്‍ കമ്പനി മുഖ്യ ഓഫീസ് മാവോയിസ്റ്റുകളെന്ന് അവകാശപ്പെട്ട ഒന്‍പതംഗ സംഘം കഴിഞ്ഞ ദിവസമാണ് അടിച്ചു തകര്‍ത്തത്. ചാലക്കുടി പുഴയിലെ ജലം ഊറ്റുന്ന ഭീകരര്‍ക്കെതിരെ സായുധപോരാട്ടം നടത്തുക എന്ന ആഹ്വാനം ചെയ്യുന്ന കയ്യെഴുത്ത് ലഘുലേഖകള്‍ വാരിവിതറിയ ശേഷമായിരുന്നു മുഖംമൂടി ആക്രമണം.
    
</TEXT>
</DOC>