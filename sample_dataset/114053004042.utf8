<DOC>
<DOCNO>114053004042.utf8</DOCNO>
<TEXT>


           ബുദ്ധിയും വിവരവും പുസ്‌തകത്തില്‍ നിന്നു മാത്രം കിട്ടുന്നതല്ല : ഇന്നസെന്റ്     

Friday 30 May 2014 1:57 pm IST

കൊച്ചി: ബുദ്ധിയും വിവരവും പുസ്‌തകത്തില്‍ നിന്നു മാത്രം കിട്ടുന്നതല്ലെന്ന്‌ ചാലക്കുടി എംപി ഇന്നസെന്റ്‌. പാഠപുസ്‌തകങ്ങളില്‍ നിന്നു ലഭിക്കുന്ന അറിവിനേക്കാള്‍ വലിയ അറിവാണു ജീവിതത്തില്‍ നിന്നു പഠിക്കുന്നതെന്നും ഇന്നസെന്റ്‌ പറഞ്ഞു. സ്മൃതി ഇറാനിയുടെ വിദ്യാഭ്യാസ യോഗ്യതയുമായി ബന്ധപ്പെട്ട ചോദ്യത്തോടു പ്രതികരിക്കുകയായിരുന്നു അദ്ദേഹം. 

സ്മൃതി ഇറാനിയുടെ പകുതി വിദ്യാഭ്യാസ യോഗ്യത തനിയ്ക്കുള്ളെന്നും ഇന്നസെന്റ്‌ പറഞ്ഞു. എറണാകുളം പ്രസ്‌ ക്‌ളബ്ബിന്റെ മീറ്റ്‌ ദ്‌ പ്രസ്‌ പരിപാടിയില്‍ പങ്കെടുത്ത് സംസാരിക്കുകയായിരുന്നു ഇന്നസെന്റ്. എം.പി ആയാലും മന്ത്രി ആയാലും തന്റെ സ്വഭാവത്തില്‍ യാതൊരു മാറ്റവും വരാന്‍ പോകുന്നില്ല. പാര്‍ലമെന്റില്‍ സംസാരിക്കാന്‍ ഹിന്ദി ഭാഷ അറിയണമെന്നത് അത്ര വലിയ കാര്യമായി കാണുന്നില്ല. ഹിന്ദി അറിഞ്ഞിരിക്കുന്നത് ഗുണമാണ്. എങ്കിലും നമ്മുടെ ഭാഷയില്‍ സംസാരിക്കാമെന്നൊക്കെ കേള്‍ക്കുന്നുണ്ടെന്നും ഇന്നസെന്റ് തമാശരൂപേണ പറഞ്ഞു. 

തന്റെ ചില പരിചയക്കാര്‍ പാര്‍ലമെന്റിലുണ്ട്. തനിക്കൊപ്പം അഭിനയിച്ച നടന്‍ പരേഷ് റാവല്‍ ബിജെപിയുടെ എം.പിയാണ്. പ്രധാനമന്ത്രിയുടെ സെക്രട്ടറി തൃശൂര്‍ക്കാരനാണ്. അദ്ദേഹത്തിന്റെ ഡോക്ടര്‍ ചാലക്കുടിക്കാരനാണ്. ഇവര്‍ വഴി മോദിയെ കാണാന്‍ സാധിക്കുമെന്നാണ് കരുതുന്നതെന്നും ഇന്നസെന്റ് പറഞ്ഞു.  
    
</TEXT>
</DOC>