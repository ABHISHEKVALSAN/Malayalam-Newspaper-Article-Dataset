<DOC>
<DOCNO>114042694610.utf8</DOCNO>
<TEXT>


           കടല്‍ക്കൊല: വിചാരണ കേരളത്തിലേക്ക് മാറ്റണമെന്ന് ഹര്‍ജി    

Saturday 26 April 2014 12:37 pm IST

ന്യൂദല്‍ഹി: കേരള തീരത്ത് രണ്ടു മത്സ്യത്തൊഴിലാളികളെ വെടിവച്ചു കൊന്ന കേസിന്റെ വിചാരണ കേരളത്തിലേക്ക് മാറ്റണമെന്ന് ആവശ്യപ്പെട്ട് സുപ്രീംകോടതിയില്‍ ഹര്‍ജി. മത്സ്യത്തൊഴിലാളികള്‍ സഞ്ചരിച്ചിരുന്ന സെന്റ് ആന്റണീസ് ബോട്ടിന്റെ ഉടമ ഫ്രെഡ്ഡിയാണ് കോടതിയെ സമീപിച്ചത്. 

കൊച്ചിയിലെ സി.ബി.ഐ കോടതിയില്‍ വിചാരണ നടത്തണമെന്നാവശ്യപ്പെട്ടാണ് ഹര്‍ജി നല്‍കിയിരിക്കുന്നത്. കേസിലെ സാക്ഷികള്‍ കേരളത്തിലായതിനാല്‍ തന്നെ വിചാരണയ്ക്ക് ദല്‍ഹിയില്‍ പോകേണ്ടി വരുന്നത് ബുദ്ധിമുട്ടാണെന്ന് ഹര്‍ജിയില്‍ പറയുന്നു. വിചാരണ ദല്‍ഹിയിലേക്ക് മാറ്റിയത് പ്രതികളെ സഹായിക്കാനാണെന്നും ആരോപണവമുണ്ട്.

നേരത്തെ കേസിന്റെ വിചാരണ കൊല്ലത്തെ കോടതിയിലാണ് നടന്നുവന്നത്. എന്നാല്‍ ഇറ്റാലിയന്‍ നാവികര്‍ സമര്‍പ്പിച്ച ഹര്‍ജി പരിഗണിച്ച് വിചാരണ ദല്‍ഹിയിലേക്ക് മാറ്റുകയായിരുന്നു. കേസില്‍ പ്രതികളായ ഇറ്റാലിയന്‍ നാവികന്‍ ലത്തോറെ മാസിമിലാനോ,​ സാല്‍വത്തോറെ ജിറോണ്‍ എന്നിവര്‍ ദല്‍ഹിയിലെ ഇറ്റാലിയന്‍ എംബസിയിലാണുള്ളത്.

    
</TEXT>
</DOC>