<DOC>
<DOCNO>114102635912.utf8</DOCNO>
<TEXT>


           കാരുണ്യത്തിന്റെ മതില്‍ക്കെട്ടിനുള്ളില്‍-4നീതി കിട്ടാത്ത വകുപ്പും കുറേ ഉദ്യോഗസ്ഥരും     

Sunday 26 October 2014 8:16 pm IST

        അനാഥാലയങ്ങളുടെ മറവില്‍ മാഫിയകള്‍ക്ക് ഗ്രാന്റ് തട്ടാന്‍ വേണ്ടിമാത്രം കളമൊരുക്കുക എന്നതിലപ്പുറം സംസ്ഥാന സാമൂഹ്യനീതി വകുപ്പിന് നീതി നടപ്പാക്കാന്‍ താല്‍പര്യമുണ്ടോ എന്നു സംശയിക്കണം. സമൂഹത്തില്‍ കഷ്ടതയും അവശതയും അനാഥത്വവും അനുഭവിക്കുന്നവര്‍ക്ക് നീതി ലഭ്യമാക്കുകയെന്ന ലക്ഷ്യത്തിലാണ് വകുപ്പു തുടങ്ങിയത്. എന്നാല്‍, ലക്ഷ്യം തെറ്റിയ പായ്ക്കപ്പല്‍ പോലെയാണിപ്പോള്‍ വകുപ്പിന്റെ പോക്ക്.

കോടികള്‍ വന്നുമറിയുന്നു. ഒാഡിറ്റിങ്ങില്ല. കണക്കുകള്‍ ബോധിപ്പിക്കേണ്ട. കേന്ദ്ര-സംസ്ഥാന ഫണ്ടുകള്‍. എങ്ങനെയും ചെലവഴിക്കാം. എന്തും ചെയ്യാം. പക്ഷെ, ആറ്റില്‍ കളഞ്ഞാലും അളന്നുകളയണമെന്ന പഴമൊഴി പോലെ എല്ലാത്തിനും ഒരു വ്യവസ്ഥയൊക്കെ വേണ്ടേ.

അനാഥാലയങ്ങള്‍ക്കെന്ന പേരില്‍ ഒഴുകുന്ന കോടികള്‍ക്ക് കണക്കുവേണം. ഈ കണക്ക് മുസ്ലിങ്ങളെ ക്രിസ്ത്യന്‍ സഭകള്‍ക്ക് വിശ്വസിപ്പിക്കാനും മറിച്ചും ഉള്ള ആവശ്യങ്ങള്‍ക്കാണ്. പങ്കിട്ടെടുക്കുമ്പോള്‍ വേറുകൃത്യമില്ലെന്നു വരുത്താന്‍ മാത്രം. കെ.എ. എബ്രഹാം ആളുചെറിയപുള്ളിയല്ല. കേരളത്തിന്റെ അടുത്ത ചീഫ് സെക്രട്ടറിയാകാന്‍ ഉടുപ്പിട്ടിരിക്കുന്നയാളാണ്.

പുള്ളിക്കാരന്‍ മുഖ്യമന്ത്രിയുടെ പള്ളിക്കാരനുമാണ്. അതാണ് മുഖ്യമന്ത്രിയുമായുള്ള ഏകബന്ധം. ഇദ്ദേഹമാണ് സാമൂഹ്യനീതി വകുപ്പിന്റെ തലപ്പത്തുള്ളവരെ നിയമിക്കാന്‍ കെല്‍പ്പുള്ളവന്‍. അപ്പം എത്രവേണേലും തിന്നോളൂ പക്ഷെ കുഴിയെണ്ണരുതെന്നു മാത്രം. നിയമനമെല്ലാം ഇദ്ദേഹം വഴി നടക്കും. അതെങ്ങിനെയൊക്കെയാണെന്നു മാത്രം അന്വേഷിക്കരുത്. വകുപ്പിലെ അഡിഷണല്‍ ഡയറക്ടര്‍ ആയിരുന്ന കെ.കെ. മണി പെന്‍ഷനായെങ്കിലും അതേ സീറ്റില്‍ തന്നെയുണ്ട്. അതേ പോസ്റ്റില്‍ ഇരിക്കാന്‍ കഴിയുന്നത് ഗോഡ്ഫാദറിന്റെ കഴിവു കൊണ്ടാണ്. വകുപ്പിലെ ഒഴിവുകള്‍ റിപ്പോര്‍ട്ടു ചെയ്യാന്‍ മനസ്സില്ലെന്ന് പിഎസ്‌സിയോടു പറഞ്ഞാല്‍ പിന്നെന്തു ചെയ്യും. ഓര്‍ഫണേജ് കണ്‍ട്രോള്‍ ബോര്‍ഡ് മെമ്പര്‍ സെക്രട്ടറി സ്ഥാനത്തേക്ക് അദ്ദേഹത്തെ നിയമിക്കാനുള്ള ഒരുക്കങ്ങളും നടക്കുന്നുണ്ട്. സര്‍ക്കാര്‍ തീരുമാനിച്ചിട്ടുള്ള മാനദണ്ഡങ്ങളെല്ലാം കാറ്റില്‍പറത്തിക്കൊണ്ടാണ് ഈ നീക്കം.

ഏഴു മാസത്തിനു ശേഷം ഓര്‍ഫണേജ് കണ്‍ട്രോള്‍ ബോര്‍ഡ് പുന: സംഘടിപ്പിച്ചുകൊണ്ട് സര്‍ക്കാര്‍ ഉത്തരവിറക്കി. കണ്‍ട്രോള്‍ ബോര്‍ഡിന്റെ ചെയര്‍മാന്‍ സ്ഥാനത്തിനു വേണ്ടിയുള്ള വടംവലിയാണ് ഇപ്പോള്‍ നടക്കുന്നത്. മെമ്പര്‍ സെക്രട്ടറിയെ കൂടാതെ 14 പേരടങ്ങുന്നതാണ് ബോര്‍ഡ്. തിരഞ്ഞടുക്കുന്നവരുടെ ഭൂരിപക്ഷം അനുസരിച്ചായിരിക്കും ചെയര്‍മാനെ നിശ്ചയിക്കുക. സാമൂഹ്യനീതി വകുപ്പിറക്കിയ ഉത്തരവില്‍ ഒരു എംപിയും മൂന്ന് എംഎല്‍എമാരും പിന്നെ സര്‍ക്കാര്‍ നോമിനേറ്റ് ചെയ്യുന്ന അഞ്ച് മെമ്പര്‍മാരും, സ്ഥാപന ഉടമകളില്‍ നിന്ന് തിരഞ്ഞെടുക്കപ്പെടുന്ന അഞ്ചുപേരും ബോര്‍ഡില്‍ ഉണ്ടാകും.

കോഴിക്കോട് എംപി എം.കെ. രാഘവന്‍, എംഎല്‍എമാരായ ഡൊമിനിക് പ്രസന്റേഷന്‍, മുഹദുണ്ണിഹാജി, പി.ടി.എ. റഹീം എന്നിവര്‍ ബോര്‍ഡിലുണ്ട്. അഡ്വ. കെ.എ. ഹസന്‍, സി.എച്ച്. മുഹമ്മദലി, സിസ്റ്റര്‍ ട്രീസ പ്ലാന്തോട്ടത്തില്‍, മേരി സെബാസ്റ്റിയന്‍, പത്മിനി ഗോപിനാഥ് എന്നിവര്‍ സര്‍ക്കാര്‍ നോമിനികള്‍. ഫാദര്‍ റോയി മാത്യു വടക്കേതില്‍, ഫാദര്‍ ജോര്‍ജ് ജോഷ്വാ, മിനി ഡേവിഡ്(സിസ്റ്റര്‍ മെറിന്‍), ഫാദര്‍ ജോഷി ആളൂര്‍, ടി.കെ. പരീക്കുട്ടി ഹാജി എന്നിവര്‍ മാനേജിങ് കമ്മിറ്റി പ്രതിനിധികളമുമാണ്. ക്രിസ്തീയ സഭകളും മുസ്ലിംലീഗും ഇപ്പോള്‍ തന്നെ അവകാശം ഉന്നയിച്ച് രംഗത്തെത്തിയിട്ടുണ്ട്. കഴിഞ്ഞ മന്ത്രിസഭാ കാലത്ത് ചെയര്‍മാന്‍ സ്ഥാനം മുസ്ലിം വിഭാഗത്തിന് നല്‍കിയിരുന്നു.

കാന്തപുരത്തിനു വേണ്ടി പിണറായിവിജയന്‍ നോമിനേറ്റ് ചെയ്ത വ്യക്തി ചെയര്‍മാനായി. കാന്തപുരം വിഭാഗം അന്ന് എല്‍ഡിഎഫിലും. ക്രിസ്ത്യന്‍ സഭകള്‍ക്കു വേണ്ടി മുഖ്യമന്ത്രിയും ധനമന്ത്രിയും രംഗത്തുണ്ട്. കൊല്ലം കേന്ദ്രമാക്കി നടക്കുന്ന ഒരു സര്‍വ്വീസ് സൊസൈറ്റിയുണ്ട്. ക്വയ്‌ലോണ്‍ സോഷ്യല്‍ സര്‍വ്വീസ് സൊസൈറ്റി എന്നാണ് പേര്. ഇന്റഗ്രേറ്റഡ് ചൈല്‍ഡ് പ്രൊട്ടക്ഷന്‍ സര്‍വ്വീസ് എന്ന കേന്ദ്ര സര്‍ക്കാര്‍ പദ്ധതിയില്‍ ഉള്‍പ്പെടുത്തി 50 ലക്ഷം രൂപയാണ് ഈ സൊസൈറ്റിക്കു നല്‍കിയത്. ഫണ്ടിന്റെ 75 ശതമാനവും കേന്ദ്രത്തിന്റേത്. ഈ സൊസൈറ്റിയുടെ പ്രായം വെറും രണ്ടുമാസം മാത്രം. 25 പെണ്‍കുട്ടികളെ താമസിപ്പിച്ച് പഠനത്തിനും പുനരധിവാസത്തിനുമുള്ള പരിശീലനം നടപ്പാക്കുകയാണ് ലക്ഷ്യം.

ക്രിസ്തീയ സഭയുടെ കീഴില്‍ പ്രവര്‍ത്തനം ആരംഭിച്ച ഈ പേപ്പര്‍ സംഘടനയുടെ സെക്രട്ടറി ഫാദര്‍ പയസ് മല്ലിയാര്‍ എന്ന വൈദികനാണ്. സര്‍ക്കാര്‍ ചില്‍ഡ്രന്‍സ് ഹോം എറണാകുളത്തും തൃശ്ശൂരും കോഴിക്കോടും ഉള്ളപ്പോഴാണ് സ്വകാര്യ സ്ഥാപനത്തിന് സര്‍ക്കാര്‍ തന്നെ അനുമതിയും ലക്ഷങ്ങള്‍ ഫണ്ടും നല്‍കിയിരിക്കുന്നത്. വികലാംഗ സര്‍വ്വേയുടെ പേരില്‍ അഞ്ചു കോടിരൂപയും ധൂര്‍ത്തടിച്ചു. സര്‍വ്വേ ഒരിടത്തുമെത്തിയില്ല.

വൈകല്യസാധ്യത കണ്ടുപിടിക്കാനും തടയാനും പ്രതിരോധ കുത്തിവെയ്പ്പുകള്‍ക്കായി ഏഴു കോടിരൂപയാണ് ചെലവഴിച്ചത്. മരുന്നുകള്‍ നല്‍കാന്‍ മെഡിക്കല്‍ സര്‍വ്വീസസ് കോര്‍പ്പറേഷനാണ് പണം നല്‍കിയത്. എന്നാല്‍, സര്‍ക്കാര്‍ ആശുപത്രികള്‍ വഴിയും സ്‌കൂളുകള്‍ വഴിയും കുത്തിവെയ്പ്പുകള്‍ നടത്താന്‍ കഴിഞ്ഞിട്ടില്ല.
പദ്ധതി ആരംഭത്തില്‍ തന്നെ പാളുകയായിരുന്നു. ആറു ലക്ഷം യൂണിറ്റ് എംഎംആര്‍ ആന്റ് റൂബെല്ലാ വാക്‌സിന്‍ വാങ്ങി സംഭരിക്കാനാണ് ഫണ്ട് നല്‍കിയത്. ജെണ്ടര്‍പാര്‍ക്ക് സ്‌പെഷല്‍ ഓഫീസറായി നിയമിച്ച് പി.ടി. മുഹമ്മദ് സുനീഷിന്റെ നിയമനം അനധികൃതമായാണെന്ന് ജീവനക്കാരുടെ സംഘടനകള്‍ വിശദീകരിക്കുന്നു. ലക്ഷങ്ങളാണ് ഇദ്ദേഹത്തിന്റെ ശമ്പളം. കേരള മഹിളാ സമാഖ്യ സൊസൈറ്റിയുടെ പേരില്‍ തട്ടിക്കുന്നത് കോടികള്‍. മലപ്പുറം ജില്ല കേന്ദ്രീകരിച്ചാണ് ഇതിന്റെ പ്രവര്‍ത്തനം. നിലമ്പൂര്‍, കാളിക്കാവ് എന്നീ മേഖലകളിലെ ആദിവാസികളുടെ ഉന്നമനത്തിനായി നിരവധി പ്രവര്‍ത്തനങ്ങള്‍ നടത്തുന്നുണ്ടെന്ന് വകുപ്പിന്റെ റിപ്പോര്‍ട്ട്.

വഴിക്കടവ്, ചാലിയാര്‍, പോത്തുകല്ല്, കരുളായി, അളക്കല്‍, വെറ്റിലകൊല്ലി, മലാംകുണ്ട്, കുമ്പളപ്പാറ, മണ്ണള തുടങ്ങിയ ഊരുകളിലും വികസനം നടത്താന്‍ ചെലവഴിച്ചതായി കണക്കുള്ളത് മൂന്നുകോടി രൂപയുടേത്. ഊരുകള്‍ ഇപ്പോഴും വികസിക്കാതെതന്നെ നിലനില്‍ക്കുന്നു. ആദിവസികള്‍ പഴയ ദുസ്ഥിതിയിലും. കുട്ടിക്കടത്തിനു ശേഷം സാമൂഹ്യനീതി വകുപ്പില്‍ നിന്നും അനാഥാലയങ്ങള്‍ക്കും മറ്റു സ്ഥാപനങ്ങള്‍ക്കും നല്‍കുന്ന ഫണ്ടുകള്‍ക്ക് നിയന്ത്രണം കൊണ്ടു വന്നിരുന്നു. എന്നാല്‍, ഈ നിയന്ത്രണങ്ങളെല്ലാം മറികടന്നുകൊണ്ട് ഈ വര്‍ഷം ഏപ്രില്‍ മാസം നോണ്‍പ്ലാന്‍ ഫണ്ടില്‍ നിന്നും മൂന്നു ലക്ഷംരൂപ അനുവദിച്ചിട്ടുണ്ട്.

ഓര്‍ഫണേജ് ഗ്രാന്റിനത്തില്‍ നല്‍കിയിരിക്കുന്നത് 13.83 കോടിയും. വൃദ്ധസദനങ്ങള്‍ക്കായി 10 ലക്ഷം രൂപയും, വോളിന്ററി സോഷ്യല്‍ വെല്‍ഫെയര്‍ ഓര്‍ഗനൈസേഷനുകള്‍ക്ക് 2.26 കോടിയുമാണ് ഈ സാമ്പത്തിക വര്‍ഷത്തില്‍ നല്‍കിയിരിക്കുന്നത്. ഈ ഫണ്ടുകള്‍ളെല്ലാം എത്തിച്ചേരുന്നത് അനാഥാലയ മാഫിയകളുടെ കൈകളിലേക്കാണ്. കോടികള്‍ മറിയുന്ന ബിസിനസ്സിനപ്പുറം മാനുഷിക മൂല്യങ്ങള്‍ക്ക് വില കല്‍പ്പിക്കാത്ത മനുഷ്യക്കടത്തുകാര്‍ക്കൊപ്പം സര്‍ക്കാരും ചേരുന്നതോടെ സാമൂഹ്യനീതി എന്ന വകുപ്പില്‍ നിന്നും നീതി കിട്ടാതെ പോകുന്നുവെന്നതാണ് സത്യം.
(അവസാനിച്ചു)

</TEXT>
</DOC>