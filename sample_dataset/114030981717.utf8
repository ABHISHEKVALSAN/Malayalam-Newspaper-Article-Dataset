<DOC>
<DOCNO>114030981717.utf8</DOCNO>
<TEXT>


           മലയോര-തീരദേശ മേഖലയുടെ ഉത്കണ്ഠകള്‍ പരിഹരിക്കുന്നവരെ ജയിപ്പിക്കണമെന്ന് ഇടയലേഖനം    

Sunday 9 March 2014 12:37 pm IST

കൊച്ചി: മലയോരമേഖലയിലെ പ്രശ്‌നങ്ങള്‍ക്ക് പരിഹാരം കാണുന്നവരായിരിക്കണം സ്ഥാനാര്‍ത്ഥികളെന്ന് കെഎസിബിസി പുറത്തിറക്കിയ ഇടയലേഖനത്തില്‍ പറയുന്നു‍ ഇടയലേഖനം ഞായറാഴ്ച രാവിലെ തന്നെ പള്ളികളില്‍ വായിച്ചു. മലയോര-തീരദേശ മേഖലയുടെ ഉത്കണ്ഠകള്‍ പരിഹരിക്കുന്നവര്‍ പാര്‍ലമെന്റിലെത്തണമെന്നും ഇടയലേഖനത്തില്‍ പറയുന്നു. 

പരിസ്ഥിതി സംരക്ഷണം ജീവിതത്തിന്റെ ഭാഗമായി കാണുന്നവരാണ് കത്തോലിക്ക സഭ. മനുഷ്യനെ അവഗണിച്ച് ജീവജാലങ്ങളെ മാത്രം സംരക്ഷിക്കണമെന്ന നിലപാട് തിരുത്തപ്പെടണമെന്നും ഇടയലേഖനത്തില്‍ പറയുന്നു. കസ്തൂരിരംഗന്‍ വിഷയത്തില്‍ മലയോര മേഖലയില്‍ ആശങ്ക പടരുന്ന സാഹചര്യത്തിലാണ് കത്തോലിക്കാസഭ നിലപാട് വ്യക്തമാക്കുന്നത്. 

തെരഞ്ഞെടുപ്പില്‍ വിശ്വാസികള്‍ സ്വീകരിക്കേണ്ട നിലപാടുകള്‍ ഇന്ന് കുര്‍ബാനമധ്യേ പള്ളികളില്‍ വായിച്ച ഇടയലേഖനം വ്യക്തമാക്കുന്നു. ക്രൈസ്തവസഭ പരിസ്ഥിതി സംരക്ഷണത്തിനൊപ്പമാണ്. എന്നാല്‍ മനുഷ്യരെ കാണാതെ ഭൂമിയേയും സസ്യജീവജാലങ്ങളേയും പരിസ്ഥിതിയെയും മാത്രം പരിഗണിക്കുന്നവരെ അംഗീകരിക്കാനാവില്ല. പശ്ചിമഘട്ടത്തിലെ പ്രത്യേക സാഹചര്യത്തില്‍ ആശങ്കയോടെ ജീവിക്കുന്ന സാധാരണക്കാരുടെയും കൃഷിക്കാരുടെയും സംരക്ഷണം ഉറപ്പ്വരുത്തുന്ന വ്യക്തികളെയാകണം തെരഞ്ഞെടുക്കേണ്ടത്. സാധാരണക്കാരുടെ വികാരം ഉള്‍കൊളളുന്നവരെ ജനപ്രതിനിധികളാക്കണമെന്നും സഭ ആഹ്വാനം ചെയ്യുന്നു. 

കത്തോലിക്കാ സഭയുടെ മെത്രാന്‍ സമിതിയാണ് ഇടയലേഖനം തയ്യാറാക്കിയത്. 
    
</TEXT>
</DOC>