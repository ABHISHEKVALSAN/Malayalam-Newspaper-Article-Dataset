<DOC>
<DOCNO>114012470745.utf8</DOCNO>
<TEXT>


           കിരീടാവകാശികളെ ഇന്നറിയാം    

Friday 24 January 2014 10:11 pm IST

പാലക്കാട്‌: കൗമാര കലാമേളയ്ക്ക്‌ ഇന്ന്‌ തിരശീല വീഴുമ്പോള്‍ കനക കിരീടത്തിന്റെ അവകാശികള്‍ ആരെന്ന്‌ അറിയാന്‍ മണിക്കൂറുകള്‍ മാത്രം. ആതിഥേയരായ പാലക്കാടും തുടര്‍ച്ചയായി ഏഴു വര്‍ഷം കിരീടം കൈപ്പിടിയില്‍ സൂക്ഷിക്കുന്ന കോഴിക്കോടും തമ്മിലാണ്‌ കലാകിരീടത്തിനുള്ള പോരാട്ടം തുടരുന്നത്‌. കോഴിക്കോടിന്റെ കുത്തക തകര്‍ത്ത്‌ സ്വന്തം നാട്ടില്‍ കപ്പ്‌ എത്തിക്കാനുള്ള കടുത്ത പോരാട്ടത്തിലാണ്‌ പാലക്കാട്‌.
851 പോയിന്റ്‌ നേടി പാലക്കാട്‌ ഒന്നാം സ്ഥാനത്ത്‌ നില്‍ക്കുമ്പോള്‍ മൂന്ന്‌ പോയിന്റിന്റെ വ്യത്യാസത്തില്‍ 848 പോയിന്റോടെ കോഴിക്കോട്‌ തൊട്ടു പിന്നിലുണ്ട്‌. 838 പോയിന്റുള്ള തൃശൂരാണ്‌ മൂന്നാം സ്ഥാനത്ത്‌. സംസ്കൃതോത്സവത്തില്‍ 85 പോയിന്റോടെ മലപ്പുറവും കോട്ടയവും ഒന്നാംസ്ഥാനത്ത്‌ നില്‍ക്കുമ്പോള്‍ 83 പോയിന്റോടെ തൃശൂരും 81 പോയിന്റോടെ പാലക്കാടും രണ്ടും മൂന്നും സ്ഥാനത്തുണ്ട്‌. അറബി സാഹിത്യോത്സവത്തില്‍ 90 പോയിന്റുകള്‍ വീതം നേടി പാലക്കാട്‌, കോഴിക്കോട്‌, മലപ്പുറം, കണ്ണൂര്‍ ജില്ലകള്‍ ഒന്നാം സ്ഥാനത്തുണ്ട്‌. 
മത്സരങ്ങള്‍ അവസാന ഘട്ടത്തിലേക്ക്‌ നീങ്ങുമ്പോള്‍ അട്ടിമറി വിജയം നേടാനായി ഇഞ്ചോടിഞ്ച്‌ പൊരുതി നില്‍ക്കുകയാണ്‌ പാലക്കാടും, കോഴിക്കോടും. ഞായറാഴ്ച തുടങ്ങിയ കലോത്സവത്തില്‍ നാലു ദിവസവും തൃശൂരും പാലക്കാടും തമ്മിലായിരുന്നു പ്രധാന മത്സരം. ചിത്രങ്ങളില്‍ നിന്ന്‌ വളരെ അകലെയായിരുന്ന കോഴിക്കോട്‌ കഴിഞ്ഞദിവസം ഇരുജില്ലകളേയും കടത്തിവെട്ടി മുന്നിലെത്തിയെങ്കിലും ഇന്നലെ രാത്രിയോടെ പാലക്കാട്‌ മുന്നേറി. 
117.5 പവന്റെ സ്വര്‍ണക്കപ്പാണ്‌ വിജയികള്‍ക്ക്‌ സമ്മാനിക്കുക. വളയണിഞ്ഞ വലംകയ്യിലെ വലംപിരി ശംഖിന്റെ മാതൃകയിലാണ്‌ കപ്പ്‌. വിദ്യാഭ്യാസ വകുപ്പിലെ ചിത്രകലാ അധ്യാപകനായ ചിറയിന്‍കീഴ്‌ ശ്രീകണ്ഠന്‍ നായരാണ്‌ കപ്പ്‌ രൂപകല്‍പന ചെയ്തത്‌. 1987 കോഴിക്കോട്‌ നടന്ന സംസ്ഥാന കലോത്സവത്തിലാണ്‌ ആദ്യമായി സ്വര്‍ണക്കപ്പ്‌ നല്‍കിയത്‌.
    
</TEXT>
</DOC>