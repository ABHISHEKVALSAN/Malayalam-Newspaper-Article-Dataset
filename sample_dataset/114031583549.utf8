<DOC>
<DOCNO>114031583549.utf8</DOCNO>
<TEXT>


           ബിഷപ്പിന്‌ ബി പി, ഒറ്റാന്‍ ശ്രമിക്കുന്നു: പി.ടി. തോമസ്‌     

Saturday 15 March 2014 10:19 pm IST

        ഇടുക്കി: ബിഷപ്പിന്റെ ആശീര്‍വ്വാദം വാങ്ങാനായി ചെന്ന യുഡിഎഫ്‌ സ്ഥാനാര്‍ത്ഥി ഡീന്‍ കുര്യാക്കോസിനെ മാധ്യമപ്രവര്‍ത്തകരുടെ മുന്നില്‍ വച്ച്‌ ഇടുക്കി ബിഷപ്പ്‌ അധിക്ഷേപിച്ചത്‌ ഒരു വൈദികന്‌ ചേര്‍ന്ന നടപടിയല്ലെന്ന്‌ പി.ടി. തോമസ്‌ തുറന്നടിച്ചു. 
ആതിഥ്യ മര്യാദപോലും കാണിക്കാതെയാണ്‌ ബിഷപ്പ്‌ പെരുമാറിയത്‌. സിപിഎമ്മില്‍ നിന്നും അച്ചാരം വാങ്ങി ബിഷപ്പ്‌ യുഡിഎഫിനെ ഒറ്റുകൊടുക്കാന്‍ ശ്രമിക്കുകയാണ്‌. സിപിഎം ജില്ലാ സെക്രട്ടറി എം.എം. മണി കോണ്‍ഗ്രസുകാരെ തോക്കുകൊണ്ട്‌ വെടിവെയ്ക്കുന്നു. ബിഷപ്പ്‌ കോണ്‍ഗ്രസിനെ തകര്‍ക്കാന്‍ നാക്കുകൊണ്ട്‌ വെടിവെയ്ക്കുന്നു. 
കോണ്‍ഗ്രസ്‌ പാര്‍ട്ടി ഇടുക്കിയില്‍ മത്സരിക്കാന്‍ എനിക്ക്‌ അനുമതി നല്‍കിയിരുന്നെങ്കില്‍ ജനപിന്തുണ ഞാന്‍ ബിഷപ്പിനെ കാണിച്ചുകൊടുക്കുമായിരുന്നു. പഞ്ചായത്ത്‌ തെരഞ്ഞെടുപ്പിലെങ്കിലും മത്സരിക്കാന്‍ അവസരം ലഭിച്ചാല്‍ ഇടുക്കി ബിഷപ്പിന്റെ അരമന ഇരിക്കുന്ന വാര്‍ഡില്‍ മത്സരിച്ച്‌ ജനപിന്തുണ തെളിയിച്ചു കൊടുക്കാന്‍ തയ്യാറാണ്‌ - പി.ടി. തോമസ്‌ ബിഷപ്പിനെ വെല്ലുവിളിച്ചു. പലതരം രോഗങ്ങളുള്ള ആളാണ്‌ ഇടുക്കി ബിഷപ്പ്‌. ബിപിയ്ക്കും മരുന്ന്‌ കഴിക്കുന്നുണ്ട്‌. പ്രഷര്‍ കൂടിക്കഴിഞ്ഞാല്‍ ചിലര്‍ നിയന്ത്രണം വിട്ട്‌ പ്രകോപിതരാകും - പി.ടി. തോമസ്‌ സമാധാനം പ്രകടിപ്പിച്ചു. 
    
</TEXT>
</DOC>