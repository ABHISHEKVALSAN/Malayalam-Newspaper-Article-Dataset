<DOC>
<DOCNO>114101031448.utf8</DOCNO>
<TEXT>


           ലഹരിക്കെതിരായ പോരാട്ടം; വിട്ടുവീഴ്ചയില്ലെന്ന് മുഖ്യമന്ത്രി    

Friday 10 October 2014 2:03 pm IST

        തിരുവനന്തപുരം: ലഹരിവസ്തുക്കള്‍ക്കെതിരായ പോരാട്ടത്തില്‍ നിന്നും സര്‍ക്കാര്‍ വിട്ടുവീഴ്ച്ചയ്ക്കില്ലെന്ന് മുഖ്യമന്ത്രി ഉമ്മന്‍ചാണ്ടി.

സംസ്ഥാനത്ത് മദ്യത്തിന്റെയും മറ്റ്‌ലഹരി വസ്തുക്കളുടെയും വില വര്‍ദ്ധിപ്പിക്കുകയും ഒപ്പം അവയുടെ ലഭ്യത കുറച്ചും പുതുതലമുറ ലഹരിയുടെ പിടിയില്‍ അകപ്പെടുന്ന സാഹചര്യം ഇല്ലാതാക്കുക എന്നതാണ് സര്‍ക്കാര്‍ ലക്ഷ്യമെന്നും അദ്ദേഹം പറഞ്ഞു.

തിരുവനന്തപുരത്ത് ക്ലീന്‍ ക്യാമ്പസ്, സേഫ് ക്യാമ്പസ് പദ്ധതിയുടെ ജില്ലാതല ഉദ്ഘാടനം നിര്‍വ്വഹിക്കുകയായിരുന്നു അദ്ദേഹം.

കേരളത്തെ ലഹരിയില്‍ നിന്നും മോചിപ്പിക്കുകയെന്ന ലക്ഷ്യത്തോടെ മദ്യത്തിനും പുകയില ഉത്പന്നങ്ങള്‍ക്കും ഇന്ന് മുതല്‍ വില വര്‍ദ്ധിപ്പിച്ചത്. വരുമാന വര്‍ദ്ധനവല്ല ഇതിലൂടെ സര്‍ക്കാര്‍ ലക്ഷ്യമിടുന്നത് ഇതിനായി ജനങ്ങളുടെ പൂര്‍ണ സഹകരണം ആവശ്യമാണെന്നും മുഖ്യമന്ത്രി പറഞ്ഞു.

ക്യാമ്പസുകളെ ലഹരിവിമുക്തമാക്കുകയാണ് സര്‍ക്കാരിന്റെ ലക്ഷ്യമെന്ന് ചടങ്ങില്‍ ആഭ്യന്തര മന്ത്രി രമേശ് ചെന്നിത്തല പറഞ്ഞു.

പേരൂര്‍ക്കട എസ്.എ.പി ക്യാമ്പില്‍ നടന്ന പരിപാടിയില്‍ പദ്ധതിയുടെ അംബാസഡറായ നടന്‍ മമ്മൂട്ടിയും പങ്കെടുത്തു. ആഭ്യന്തര വകുപ്പ്, വിദ്യാഭ്യാസ വകുപ്പ്, ആരോഗ്യവകുപ്പ്, എക്‌സൈസ് വകുപ്പ് എന്നിവയുടെ സംയുക്താഭിമുഖ്യത്തിലാണ് പരിപാടി സംഘടിപ്പിക്കുന്നത്.
    
</TEXT>
</DOC>