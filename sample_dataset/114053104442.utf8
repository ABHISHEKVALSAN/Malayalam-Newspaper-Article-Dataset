<DOC>
<DOCNO>114053104442.utf8</DOCNO>
<TEXT>


           റിവര്‍ഫെസ്റ്റ്‌ തട്ടിപ്പുതന്നെ; സ്ഥലമോ സൗകര്യങ്ങളോ നല്‍കിയിട്ടില്ലെന്ന്‌ ഡിടിപിസി    

Saturday 31 May 2014 11:03 pm IST

        കോതമംഗലം: വിവാദമായ കോതമംഗലം റിവര്‍ഫെസ്റ്റിനായി സ്ഥലമോ അനുബന്ധ സൗകര്യങ്ങളോ നല്‍കിയിട്ടില്ലെന്ന്‌ വിവരാവകാശ പ്രവര്‍ത്തക മഞ്ജരി രാധാകൃഷ്ണന്‍ സമര്‍പ്പിച്ച വിവരാവകാശ അപേക്ഷയ്ക്ക്‌ മറുപടിയായി ഡിടിപിസി അറിയിച്ചു. 

ജില്ല ടൂറിസം പ്രൊമോഷന്‍ കൗണ്‍സില്‍ രേഖാമൂലമോ അല്ലാതെയോ സ്ഥലം സംഘാടകസമിതിക്ക്‌ വാടകയ്ക്കോ മറ്റോ കൈമാറിയിട്ടില്ല. സ്ഥലം ലഭ്യമാക്കണമെന്ന യാതൊരു അപേക്ഷയും തങ്ങള്‍ക്ക്‌ ലഭിച്ചിട്ടില്ലായെന്ന്‌ ഡിടിപിസി വ്യക്തമാക്കി. റിവര്‍ ഫെസ്റ്റ്‌ നടത്തിപ്പുമായി എംഎല്‍എ ചെയര്‍മാനായി രൂപീകരിച്ച കമ്മറ്റിക്കാണ്‌ പരിപാടിയുടെ പൂര്‍ണ്ണ ഉത്തരവാദിത്വമെന്നും ഡിടിപിസി അധികൃതര്‍ വ്യക്തമാക്കുന്നു. 

ഭൂതത്താന്‍കെട്ടില്‍ നടന്ന റിവര്‍ഫെസ്റ്റിന്റെ കയാക്കിംഗ്‌ ഉള്‍പ്പെടെയുള്ള മത്സരങ്ങളും മറ്റിനങ്ങളും തട്ടിപ്പാണെന്ന്‌ ജന്മഭൂമി നേരത്തെ റിപ്പോര്‍ട്ട്‌ ചെയ്തിരുന്നു. കോതമംഗലത്തെ മലയോര മേഖലയിലെ ടൂറിസം മാഫിയ്ക്ക്‌ വേണ്ടി പെരിയാര്‍ വാലിയുടെ ഭൂമി കയ്യേറി നടത്തിയതാണ്‌ റിവര്‍ഫെസ്റ്റെന്ന്‌ ഇതോടെ വ്യക്തമായി. 

ടി.യു. കുരുവിള എംഎല്‍എയുടെ നേതൃത്വത്തില്‍ നടത്തിയിരുന്ന റിവര്‍ ഫെസ്റ്റിലെ സാമ്പത്തിക കണക്കുകള്‍ പൊതുജനങ്ങള്‍ക്ക്‌ ലഭ്യമാക്കാനുള്ള യാതൊരു നടപടിക്കും സംഘാടകസമിതി തയ്യാറായിരുന്നില്ല. ഇത്‌ എംഎല്‍എ ഉള്‍പ്പെടെയുള്ളവര്‍ക്കെതിരെ സംശയമുയരുന്നതിന്‌ കാരണമായി. സംഘാടകസമിതിയെ മാധ്യമപ്രവര്‍ത്തകര്‍ വിശദമായ കണക്ക്‌ വിവരങ്ങള്‍ക്കായി സമീപിച്ചപ്പോള്‍ ഒഴിവ്‌ കഴിവുകള്‍ പറഞ്ഞ്‌ സമിതിയംഗങ്ങള്‍ രക്ഷപ്പെടാനാണ്‌ ശ്രമിച്ചത്‌. ഇതും സംശയത്തിന്‌ ആക്കം കൂടി.

റിവര്‍ഫെസ്റ്റിനോടനുബന്ധിച്ച്‌ നടന്ന കയാക്കിംഗ്‌ മത്സരത്തിന്റെ ഇവന്റ്‌ കോ-ഓര്‍ഡിനേറ്ററായിരുന്ന അജിതയെന്ന യുവതി തന്റെ മാല പണയം വച്ചാണ്‌ ഫെസ്റ്റിന്റെ അനുബന്ധ ചെലവുകള്‍ നടത്തിയതെന്ന്‌ മാധ്യമ പ്രവര്‍ത്തകരോട്‌ പറഞ്ഞിട്ടുണ്ട്‌. ചെന്നൈ കേന്ദ്രമാക്കി പ്രവര്‍ത്തിക്കുന്ന സ്കൈവാക്ക്‌?എന്ന കമ്പനിയാണ്‌ ഫെസ്റ്റിനോടനുബന്ധിച്ച്‌ കയാക്കിംഗ്‌ മത്സരം സംഘടിപ്പിച്ചത്‌. 

മോഹനന്‍ എന്നയാളാണ്‌ പരിപാടിയുടെ സംഘാടകരില്‍ ഒരാള്‍. എന്നാല്‍ ഇയാളെക്കുറിച്ച്‌ കാര്യമായ വിവരങ്ങളൊന്നും സംഘാടകസമിതിയിലെ മറ്റംഗങ്ങള്‍ക്ക്‌ ഇല്ല. പൊതുമേഖല സ്ഥാപനങ്ങളുള്‍പ്പെടെ പൊതുജനങ്ങളില്‍ നിന്നും പിരിച്ച വലിയൊരു തുക റിവര്‍ഫെസ്റ്റിനായി വിനിയോഗിച്ചിട്ടുണ്ട്‌. ഇതിന്റെ വിശദമായ വിവിരങ്ങളൊന്നും തന്നെ സംഘാടകസമിതി പുറത്ത്‌ വിട്ടിട്ടില്ല. '

സുജിത്ത്‌ വല്ലൂര്‍

</TEXT>
</DOC>