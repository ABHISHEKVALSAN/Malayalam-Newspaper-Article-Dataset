<DOC>
<DOCNO>114032084706.utf8</DOCNO>
<TEXT>


           ഖുഷ്‌വന്ത്‌ സിങ്‌ അന്തരിച്ചു    

Thursday 20 March 2014 10:10 pm IST

ന്യൂദല്‍ഹി: പ്രശസ്ത എഴുത്തുകാരനും പത്രപ്രവര്‍ത്തകനുമായ ഖുഷ്‌വന്ത്‌ സിങ്‌ അന്തരിച്ചു. ന്യൂദല്‍ഹിയിലെ വസതിയില്‍ ഇന്നലെയായിരുന്നു അന്ത്യം. 99 വയസായിരുന്നു. സംസ്കാരം ദല്‍ഹിയിലെ ലോധി ശ്മശാനത്തില്‍ നടത്തി.
1915 ഫെബ്രുവരി 15ന്‌, ഇപ്പോഴത്തെ പാക്കിസ്ഥാന്റെ ഭാഗമായ ഹദാലിയില്‍ ജനിച്ച ഖുഷ്‌വന്ത്‌ സിങ്‌ ബഹുമുഖ പ്രതിഭയായിരുന്നു. സാഹിത്യം, മാധ്യമപ്രവര്‍ത്തനം, നയതന്ത്രം, നിയമം, രാഷ്ട്രീയം അങ്ങനെ അദ്ദേഹം കൈമുദ്രപതിക്കാത്ത മേഖലകള്‍ വിരളം. തീഷ്ണമായ മതേതരവാദവും നര്‍മ്മബോധവും കവിതയോടുള്ള അടങ്ങാത്ത അഭിനിവേശവുമൊക്കെ ഖുഷ്‌വന്തിനെ വേറിട്ട വ്യക്തിത്വമാക്കി. ഫലിതസമ്പൂര്‍ണവും ഭയരഹിതവും തീവ്രവുമായ ശൈലി ഇഴപാകിയ ഖുഷ്‌വന്തിന്റെ രചനകള്‍ എന്നെന്നും ഓര്‍മ്മയില്‍ തങ്ങുന്നവയായി തീര്‍ന്നു. 'ട്രെയിന്‍ ടു പാക്കിസ്ഥാന്‍', 'ഐ ഷാല്‍ നോട്ട്‌ ഹിയര്‍ ദ നൈറ്റിംഗേല്‍', 'ഡല്‍ഹി' തുടങ്ങിയ നോവലുകള്‍ക്ക്‌ എക്കാലത്തെയും മഹത്തായവയുടെ കൂട്ടത്തിലാണ്‌ ഇടം. ചെറുകഥാ ലോകത്തിനും ഖുഷ്‌വന്ത്‌ അതുല്യ സംഭാവനകള്‍ നല്‍കുകയുണ്ടായി. 
വീക്ക്ലി ഓഫ്‌ ഇന്ത്യയടക്കം നിരവധി മാഗസിനുകളുടെ എഡിറ്റര്‍ എന്ന നിലയില്‍ ഖുഷ്‌വന്ത്‌ പ്രവര്‍ത്തിച്ചിട്ടുണ്ട്‌. എഴുപതുകളിലും എന്‍പതുകളിലും ഹിന്ദുസ്ഥാന്‍ ടൈംസ്‌, നാഷണല്‍ ഹെറാള്‍ഡ്‌ എന്നിവയുടെ പത്രാധിപരായും സേവനമനുഷ്ഠിച്ചു. ടൈംസ്‌ ഓഫ്‌ ഇന്ത്യ ഉള്‍പ്പെടെയുള്ള പ്രമുഖ ദിനപത്രങ്ങളില്‍ അദ്ദേഹം എഴുതിയ കോളങ്ങള്‍ ഏറെ ചര്‍ച്ചചെയ്യപ്പെട്ടു. 1980ല്‍ രാജ്യസഭയിലെത്തിയ ഖുഷ്‌വന്ത്‌ 86വരെ എംപി പദത്തില്‍ തുടര്‍ന്നു. 2002ലാണ്‌ ആത്മകഥയായ ട്രൂത്ത്‌, ലവ്‌ ആന്‍ഡ്‌ ലിറ്റില്‍ മാലീസ്‌ പുറത്തിറക്കിയത്‌. 2007ല്‍ ആ പ്രതിഭയെ പദ്മവിഭൂഷണ്‍ നല്‍കി ആദരിക്കാനും രാജ്യംമറന്നില്ല. ഖുഷ്‌വന്തിന്റെ വിയോഗത്തില്‍ സമൂഹത്തിന്റെ വിവിധ തുറകളിലുള്ളവര്‍ അനുശോചനം രേഖപ്പെടുത്തി. 

    
</TEXT>
</DOC>