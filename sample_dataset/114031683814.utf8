<DOC>
<DOCNO>114031683814.utf8</DOCNO>
<TEXT>


           ഇടുക്കി ബിഷപ്പ്‌ നികൃഷ്ട ജീവിയെന്ന്‌ വി.ടി. ബല്‍റാം    

Sunday 16 March 2014 10:10 pm IST

കൊച്ചി: വോട്ട്‌ ചോദിച്ചെത്തിയ ഇടുക്കിയിലെ കോണ്‍ഗ്രസ്‌ സ്ഥാനാര്‍ത്ഥി ഡീന്‍ കുര്യാക്കോസിനുനേര്‍ക്കു ശകാരവര്‍ഷം നടത്തിയ ഇടുക്കി ബിഷപ്പ്‌ മാര്‍ മാത്യു ആനിക്കുഴിക്കാട്ടിലിന്റെ നടപടിക്കെതിരെ ഫെയ്സ്ബുക്കില്‍ പരാമര്‍ശവുമായി തൃത്താല എംഎല്‍എ വി.ടി. ബല്‍റാം. വോട്ട്‌ ചോദിച്ചെത്തുന്നവരെ അധിക്ഷേപിച്ച്‌ ആട്ടിയിറക്കുന്ന നികൃഷ്ടജീവികള്‍ ഇപ്പോഴും നമുക്കിടയിലുണ്ടെന്നാണ്‌ വി.ടി. ബല്‍റാാ‍മിന്റെ ഫെയ്സ്‌ ബുക്ക്‌ പോസ്റ്റ്‌.
ഒരു തിരഞ്ഞെടുപ്പില്‍ സ്ഥാനാര്‍ഥിയാവുമ്പോള്‍ എല്ലാവരോടും വോട്ട്‌ ചോദിക്കുക എന്നത്‌ നാട്ടുനടപ്പാണെന്ന ആമുഖത്തോടെയാണു പോസ്റ്റ്‌ തുടങ്ങുന്നത്‌. പോസ്റ്റിലെ തുടര്‍ന്നുള്ള ഭാഗങ്ങള്‍: മറ്റു പാര്‍ട്ടിക്കാരോടു മാത്രമല്ല, എതിര്‍ സ്ഥാനാര്‍ഥികളോടുപോലും വോട്ട്‌ ചോദിക്കാറുണ്ട്‌. അങ്ങനെ വോട്ട്‌ അഭ്യര്‍ഥിക്കാന്‍ സ്വന്തം വീട്ടിലേക്കോ സ്ഥാപനത്തിലേക്കോ ആരെങ്കിലും കടന്നുവരുമ്പോള്‍ അവരോടു മാന്യമായി പെരുമാറുക എന്നതും നമ്മുടെ നാട്ടില്‍ നിലവിലുള്ള സുജന മര്യാദയുടെ ഭാഗമാണ്‌. അതിനു പകരം വീട്ടില്‍ വരുന്നവരെ അധിക്ഷേപിച്ച്‌ ആട്ടിയിറക്കുന്ന നികൃഷ്ടജീവികള്‍ ഇപ്പോഴും നമുക്കിടയിലുണ്ടെന്നത്‌ കഷ്ടമാണ്‌.
വോട്ടു ചെയ്തില്ലെങ്കിലും സാരമില്ല, കുറഞ്ഞപക്ഷം പരസ്യമായി അപമാനിക്കപ്പെടില്ല എന്നെങ്കിലും ഉറപ്പുവരുത്തി മാത്രം ഇത്തരക്കാരെ സന്ദര്‍ശിക്കാന്‍ സ്ഥാനാര്‍ഥികളും ശ്രദ്ധിച്ചാല്‍ നന്നെന്ന മുന്നറിയിപ്പോടെയാണു പോസ്റ്റ്‌ അവസാനിക്കുന്നത്‌. 
ഇതിനിടെ ഇടുക്കി ബിഷപ്പിനെ നികൃഷ്ട ജീവി എന്ന്‌ വി.ടി ബല്‍റാം എംഎല്‍എ വിശേഷിപ്പിച്ചതായി താന്‍ കരുതുന്നില്ലെന്നും അഥവാ അങ്ങനെ വിശേഷിപ്പിച്ചിട്ടുണ്ടെങ്കില്‍ അദ്ദേഹത്തോട്‌ വിശദീകരണം ചോദിക്കുമെന്നും മുഖ്യമന്ത്രി ഉമ്മന്‍ചാണ്ടി കോട്ടയത്ത്‌ പറഞ്ഞു. 
    
</TEXT>
</DOC>