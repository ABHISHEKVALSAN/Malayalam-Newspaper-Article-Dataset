<DOC>
<DOCNO>114062710182.utf8</DOCNO>
<TEXT>


           സലീം രാജ്‌ കേസ്‌: സര്‍ക്കാരിനെതിരായ സത്യവാങ്മൂലം സിബിഐ പിന്‍വലിച്ചു    

Friday 27 June 2014 12:32 am IST

        കൊച്ചി: മുഖ്യമന്ത്രിയുടെ മുന്‍ഗണ്‍മാന്‍ സലിം രാജിനെതിരായ കേസില്‍ സര്‍ക്കാരിനെതിരെ നല്‍കിയ സത്യവാങ്ങ്മൂലം സിബിഐ പൊടുന്നനെ പിന്‍വലിച്ചു. ഭൂമി തട്ടിപ്പു കേസില്‍ അന്വേഷണത്തെ സര്‍ക്കാര്‍ സഹായിക്കുന്നില്ലെന്നു കാട്ടി ഹൈക്കോടതിയില്‍ നല്‍കിയ സത്യവാങ്ങ്മൂലമാണ്‌ സിബിഐ പിന്‍വലിച്ചത്‌.

തെറ്റുതിരുത്താന്‍ വേണ്ടിയാണ്‌ പിന്‍വലിച്ചതെന്നാണ്‌ സിബിഐ പറയുന്നത്‌. കടകംപള്ളി, കളമശേരി ഭൂമി ഇടപാടുകേസുകളിലെ അന്വേഷണത്തെ സര്‍ക്കാര്‍സഹായിക്കുന്നില്ല.അന്വേഷണ ഉദ്യോഗസ്ഥര്‍ക്ക്‌ റവന്യൂ ഉദ്യോഗസ്ഥര്‍ വിവരങ്ങള്‍ കൈമാറുന്നില്ല. പലവട്ടം ചൂണ്ടിക്കാണിച്ചിട്ടും സര്‍ക്കാര്‍ നടപടി എടുക്കൂന്നില്ല. ആവശ്യമായ ഉദ്യോഗസ്ഥരേയോ സ്ഥല സൗകര്യമോ അനുവദിക്കുന്നില്ല തുടങ്ങിയ ഗുരുതര ആരോപണങ്ങളാണ്‌ സത്യവാങ്മൂലത്തില്‍ ഉണ്ടായിരുന്നത്‌. ഹൈക്കോടതി തന്നെ കേസില്‍ സര്‍ക്കാരിനെ ഒന്നിലേറെ തവണ രൂക്ഷമായി വിമര്‍ശിക്കുകയും ചെയ്തിരുന്നു. 

സത്യവാങ്ങ്മൂലം പിന്‍വലിച്ചത്‌ കടുത്ത രാഷ്ട്രീയ സമ്മര്‍ദ്ദത്തെ തുടര്‍ന്നാണെന്നാണ്‌ സൂചന. സത്യവാങ്മൂലത്തെച്ചൊല്ലി പ്രതിപക്ഷം നിയമസഭയില്‍ ചോദ്യം ഉന്നയിച്ച ദിവസം തന്നെ പിന്‍വലിക്കാന്‍ തെരഞ്ഞെടുത്തത്‌ ദുരൂഹമാണ്‌. പിന്‍വലിച്ച്‌ നിമിഷങ്ങള്‍ക്കകം ഹൈക്കോടതിയില്‍ ഇങ്ങനെയൊരു സത്യവാങ്മൂലം ഇല്ല എന്ന്‌ മുഖ്യമന്ത്രി സഭയില്‍ പറയുകയും ചെയ്തു. സത്യവാങ്മൂലം പിന്‍ വലിക്കാന്‍ സിബിഐ എടുത്ത തീരുമാനം മുഖ്യമന്ത്രി നേരത്തെ അറിഞ്ഞിരുന്നുവെന്നാണ്‌ ഇത്‌ വ്യക്തമാക്കുന്നത്‌. 

സലീം രാജിനെ രക്ഷിക്കാന്‍ മുഖ്യമന്ത്രിയും ഓഫീസും കേസന്വേഷണം അട്ടിമറിക്കാന്‍ ശ്രമിക്കുകയാണെന്ന്‌ ആരോപണമുണ്ടായിരുന്നു. 
    
</TEXT>
</DOC>