<DOC>
<DOCNO>114031884381.utf8</DOCNO>
<TEXT>


           സ്ത്രീപീഡനത്തില്‍ തരൂരിന്‌ പിഎച്ച്ഡിയെന്ന്‌ എം. വിജയകുമാര്‍    

Tuesday 18 March 2014 10:36 pm IST

തിരുവനന്തപുരം: തിരുവനന്തപുരം യുഡിഎഫ്‌ സ്ഥാനാര്‍ഥി ശശി തരൂരിനെതിരെ സിപിഎം സംസ്ഥാന സമിതിയംഗം എം. വിജയകുമാര്‍ നടത്തിയ പരാമര്‍ശം വിവാദമായി. തരൂരിന്‌ ഡോക്ടറേറ്റ്‌ ഏത്‌ വിഷയത്തിലാണെന്ന്‌ അറിയില്ലെന്നും സ്ത്രീപീഡനത്തില്‍ എന്തായാലും പിഎച്ച്ഡി കിട്ടുമെന്നുമായിരുന്നു വിജയകുമാറിന്റെ വിമര്‍ശങ്ങള്‍. അതേസമയം വിജയകുമാറിന്റെ പരാമര്‍ശം വ്യക്തിഹത്യയായതിനാല്‍ തെരഞ്ഞെടുപ്പ്‌ പെരുമാറ്റച്ചട്ടത്തിന്റെ ലംഘനമാണെന്ന്‌ ചൂണ്ടിക്കാട്ടി ശശി തരൂര്‍ തെരഞ്ഞെടുപ്പ്‌ കമ്മീഷന്‌ പരാതിനല്‍കി. തിരുവനന്തപുരം പാര്‍ലമെന്റ്‌ മണ്ഡലത്തിലെ എല്‍ഡിഎഫ്‌ തിരഞ്ഞെടുപ്പ്‌ കമ്മിറ്റി ഓഫീസ്‌ ഉദ്ഘാടനചടങ്ങിലായിരുന്നു വിജയകുമാറിന്റെ വിവാദ പരാമര്‍ശങ്ങള്‍. 
ബിജെപി സ്ഥാനാര്‍ഥിയും മുതിര്‍ന്ന നേതാവുമായ ഒ. രാജഗോപാലിനെതിരെ നടത്തിയ പരാമര്‍ശത്തിനെതിരെയും കടുത്ത പ്രതിഷേധമുയര്‍ന്നിട്ടുണ്ട്‌. രക്തദാഹിയുടെ പുറത്ത്‌ ആട്ടിന്‍തോലിട്ടുനില്‍ക്കുന്ന കാരണവരാണ്‌ തിരുവനന്തപുരത്തെ ബിജെപി സ്ഥാനാര്‍ഥിന്നായിരുന്നു പരാമര്‍ശം. എല്‍ഡിഎഫ്‌ സ്ഥാനാര്‍ഥി ഡോ. ബെനറ്റ്‌ എബ്രഹാമിനെക്കുറിനെക്കുറിച്ച്‌ നല്ല കാര്യങ്ങള്‍ വിശദീകരിച്ചശേഷമായിരുന്നു വിജയകുമാറിന്റെ വിവാദ പരാമര്‍ശങ്ങള്‍.
    
</TEXT>
</DOC>