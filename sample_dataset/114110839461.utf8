<DOC>
<DOCNO>114110839461.utf8</DOCNO>
<TEXT>


           പുരുഷ ലൈംഗികത്തൊഴിലാളികളുടെ എണ്ണത്തില്‍ ഞെട്ടിക്കുന്ന വര്‍ദ്ധന    

Saturday 8 November 2014 7:16 pm IST

        ആലപ്പുഴ: കായല്‍ടൂറിസം സജീവമായതോടെ ആലപ്പുഴ ജില്ലയില്‍ പുരുഷലൈംഗിക തൊഴിലാളികളുടെ എണ്ണത്തില്‍ വന്‍ വര്‍ധനയെന്ന് പഠനങ്ങള്‍ വ്യക്തമാക്കുന്നു. കുടുതല്‍ പണത്തിനും മറ്റ് സുഖസൗകര്യങ്ങള്‍ക്കുമായി യൂവാക്കളാണ് ഈ മേഖലയിലേക്ക് എത്തിപ്പെടുന്നത്. ഗുരുതരമായ ആരോഗ്യ-സദാചാര പ്രശ്‌നങ്ങളാണ് ഇതുയര്‍ത്തുന്നത്. ജില്ലയില്‍ സ്ത്രീ ലൈംഗിക തൊഴിലാളികള്‍ കുറയുന്നുവെന്നതും ശ്രദ്ധേയമാണ്. വിദേശ വിനോദസഞ്ചാരികളെ ലക്ഷ്യമാക്കിയാണ് പുരുഷ വേശ്യകളുടെ പ്രവര്‍ത്തനം.

എയ്ഡ്‌സ് പോലെയുള്ള മാരക രോഗങ്ങളും ലൈംഗിക രോഗങ്ങളും തടയാന്‍ സര്‍ക്കാര്‍ നടപ്പാക്കുന്ന സുരക്ഷ പ്രോജക്ടില്‍ ജില്ലയില്‍ രജിസ്റ്റര്‍ ചെയ്തിട്ടുള്ളത് ആയിരത്തിനാനൂറിലധികം പുരുഷന്മാരാണ്. ടൂറിസം രംഗത്ത് ഇടനിലക്കാരായും ഗൈഡുകളായും പ്രവര്‍ത്തിക്കുന്നവരിലും നല്ലൊരു ശതമാനം വരുമാനത്തിനായി ലൈംഗികത്തൊഴില്‍ സ്വീകരിച്ചിട്ടുള്ളവരാണ്. സഞ്ചാരികള്‍ക്കൊപ്പം ദിവസങ്ങളും ആഴ്ചകളും അവരുടെ ചിലവില്‍ കഴിയാമെന്ന് മാത്രമല്ല, അവര്‍ മടങ്ങുമ്പോള്‍ നല്ലൊരു തുകയും വിലപിടിപ്പുള്ള സമ്മാനങ്ങളും ഇവര്‍ക്ക് നല്‍കുന്നു.

ടൂറിസം വികസനത്തിന്റെ മറുവശമെന്ന് നിലയില്‍ ഇത്തരം അസന്‍മാര്‍ഗിക നടപടികളും വര്‍ധിക്കുകയാണ്. ഇത്തരക്കാര്‍ എവിടെയും പേരുകള്‍ രജിസ്റ്റര്‍ ചെയ്യാത്തതിനാല്‍ സീഡ് സുരക്ഷ പ്രോജക്ടില്‍ ലഭിച്ചിട്ടുള്ള കണക്കിനേക്കാള്‍ വളരെ കുടൂതലാണ് ഇവരുടെ എണ്ണം. സ്വവര്‍ഗ ലൈംഗികതയോട് ആസക്തിയുള്ളവരും ഇക്കൂട്ടത്തിലുണ്ട്. ജന്മനായുള്ള വൈകല്യങ്ങളും ഹോര്‍മോണ്‍ വ്യതിയാനവും മൂലമാണ് ഒരാള്‍ സ്വവര്‍ഗാനുരാഗിയായി മാറുന്നത്.

സ്വവര്‍ഗ ലൈംഗികതയില്‍ താല്പര്യമുള്ളവരെന്നു കണ്ടെത്തിയവരില്‍ അധികവും ഉയര്‍ന്ന വിദ്യാഭ്യാസമുള്ളവരാണെന്ന് സീഡ് സുരക്ഷ പ്രോജകട് അധികൃതര്‍ പറയുന്നു. പുരുഷ ലൈംഗിക തൊഴിലാളികളുടെ എണ്ണത്തില്‍ ഗണ്യമായ വര്‍ധനയുണ്ടായപ്പോള്‍ സ്ത്രീ ലൈംഗിക തൊഴിലാളികളുടെ എണ്ണത്തില്‍ കുറവുണ്ടായി. മൂന്ന് വര്‍ഷം മുമ്പ് ജില്ലയില്‍ 1680 സ്ത്രീലൈംഗിക തൊഴിലാളികളുണ്ടായിരുന്നെങ്കില്‍ ഇപ്പോള്‍ 1578 പേരായി കുറഞ്ഞു. ഇവരില്‍ രണ്ടുപേര്‍ക്ക് എച്ച്‌ഐവി സ്ഥിരീകരിച്ചിട്ടുണ്ട്. പുരുഷലൈംഗിക തൊഴിലാളികളില്‍ ഒരാള്‍ക്കാണ് എച്ച്‌ഐവി സ്ഥിരീകരിച്ചിട്ടുളളത്.
    
</TEXT>
</DOC>