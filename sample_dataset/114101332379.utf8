<DOC>
<DOCNO>114101332379.utf8</DOCNO>
<TEXT>


           ധനവകുപ്പ് പണം നല്‍കുന്നില്ല ലോട്ടറി വകുപ്പ് വെള്ളത്തില്‍    

Monday 13 October 2014 8:38 pm IST

        തൊടുപുഴ: ധനവകുപ്പ് ആവശ്യത്തിന് പണം നല്‍കുന്നില്ല, ലോട്ടറി വകുപ്പ് കടുത്ത ബുദ്ധിമുട്ടില്‍. ഓണ്‍ലൈനില്‍കൂടി ഇടപാട് നടത്തുന്ന ലോട്ടറിവകുപ്പില്‍ ആധുനീകരണത്തിനായി ബജറ്റില്‍ അഞ്ച് കോടി രൂപയാണ് വകകൊള്ളിച്ചിരുന്നത്.

ഈ പണം നല്‍കാന്‍ ധനകാര്യവകുപ്പ് ഇതുവരെ തയ്യാറായിട്ടില്ല. ഈ പണംകൊണ്ട് ശേഷിയുള്ള സെര്‍വര്‍ വാങ്ങാന്‍ കഴിയുമായിരുന്നു. സെര്‍വറിന്റെ ശേഷിയില്ലായ്മയാണ് ഇപ്പോള്‍ ലോട്ടറി വകുപ്പ് നേരിടുന്ന പ്രശ്‌നം. അമിതലോഡ് വഹിച്ച് സെര്‍വര്‍ മിക്കപ്പോഴും സാവധാനത്തിലാണ്. പുതിയ പദ്ധതിക്കുള്ള നിര്‍ദ്ദേശം ലോട്ടറി വകുപ്പ് നല്‍കിയെങ്കിലും സര്‍ക്കാരിന്റെ ഭാഗത്തു നിന്നും അനുകൂല തീരുമാനമുണ്ടായിട്ടില്ല. കെല്‍ട്രോണാണ് ലോട്ടറി വകുപ്പിന്റെ സെര്‍വര്‍ മെയിന്റനന്‍സ് നടത്തുന്നത്.

കെല്‍ട്രോണിനും ലോട്ടറി വകുപ്പ് പണം നല്‍കുന്നുണ്ട്. ദിവസേന 15 കോടിയോളം രൂപയാണ് വകുപ്പ് സര്‍ക്കാരിന് നല്‍കുന്നത്. ചാനല്‍ പരസ്യങ്ങളിലൂടേയും പത്രപരസ്യങ്ങളിലൂടെയും നേടിയെടുത്ത വിശ്വാസമാണ് കേരള ലോട്ടറിയെ മുന്നോട്ട് നയിച്ചുകൊണ്ടിരിക്കുന്നത്.

എന്നാല്‍ കഴിഞ്ഞ രണ്ട് മാസമായിട്ട് പത്രങ്ങളിലും ദൃശ്യമാധ്യമങ്ങളിലും നല്‍കി വന്ന പരസ്യം പിന്‍വലിച്ചു. ആറുമാസം പരസ്യം പ്രസിദ്ധീകരിച്ചതിന്റെ പണമായി ലക്ഷങ്ങളാണ് ലോട്ടറി വകുപ്പ് നല്‍കാനുള്ളത്. കേരളാലോട്ടറിയെ തളര്‍ത്തി വീണ്ടും അന്യ സംസ്ഥാന ലോട്ടറിക്ക് കളമൊരുക്കുന്നതാണ് സര്‍ക്കാരിന്റെ നീക്കമെന്നും ചൂണ്ടിക്കാണിക്കപ്പെടുന്നു.
    
</TEXT>
</DOC>