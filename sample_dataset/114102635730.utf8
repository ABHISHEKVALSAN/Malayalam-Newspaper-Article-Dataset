<DOC>
<DOCNO>114102635730.utf8</DOCNO>
<TEXT>


           ലൈറ്റ്‌മെട്രോ: ഡിഎംആര്‍സിയുടെ കണ്‍സള്‍ട്ടിങ് ഫീസ്  പ്രഖ്യാപിക്കാത്തതില്‍ ദുരൂഹത    

Sunday 26 October 2014 1:15 am IST

        തിരുവനന്തപുരം: മോണോറെയിലില്‍ നിന്ന് ലൈറ്റ്‌മെട്രോയിലേക്ക് ചുവടുമാറിയ സര്‍ക്കാര്‍ ജനറല്‍ കണ്‍സള്‍ട്ടന്റിനു നല്‍കുന്ന ഫീസ് പ്രഖ്യാപിക്കാത്തതില്‍ ദുരൂഹത. പദ്ധതിയുടെ എല്ലാ വശങ്ങളും മുഖ്യമന്ത്രി വിളിച്ചുചേര്‍ത്ത യോഗത്തില്‍ തീരുമാനിച്ചെങ്കിലും കണ്‍സള്‍ട്ടിങ് ഫീസിന്റെ കാര്യത്തില്‍ തീരുമാനമായില്ലെന്ന് മെട്രോമാന്‍ ഇ. ശ്രീധരനും മരാമത്ത്മന്ത്രി വി.കെ. ഇബ്രാഹീംകുഞ്ഞും പറഞ്ഞു.

മോണോറെയില്‍ പദ്ധതിക്കായി ഡിഎംആര്‍സി ആദ്യം ആവശ്യപ്പെട്ടത് അഞ്ചു ശതമാനമാണ്. എന്നാല്‍, ഇത് മൂന്നു ശതമാനമാക്കണമെന്ന് സര്‍ക്കാര്‍ പറഞ്ഞതനുസരിച്ച് 3.25 ശതമാനത്തില്‍ ഉറപ്പിക്കുകയായിരുന്നു. ഈ വ്യവസ്ഥ പ്രകാരം മൂന്നുമാസം കൂടുമ്പോള്‍ ഡിഎംആര്‍സിക്ക് എട്ടുകോടി രൂപവീതം സര്‍ക്കാര്‍ നല്‍കണം.

കേരള മോണോറെയില്‍ കോര്‍പ്പറേഷന്‍ എന്ന കമ്പനിയും അതിനു വേണ്ടുന്ന വാഹനങ്ങളും എംഡി അടക്കമുള്ളവരുടെ ശമ്പളം, സിവില്‍ ജോലികള്‍, സ്ഥലം ഏറ്റെടുക്കുന്നതിനുള്ള നീക്കം, യോഗങ്ങള്‍, യാത്രകള്‍, ടെന്‍ഡര്‍ നടപടികള്‍ എന്നിവയ്ക്കായി  60 കോടിയില്‍ കൂടുതല്‍ ചെലവിട്ട ശേഷമാണ് ഇത് വേണ്ടെന്നു വച്ചത്. ഈ ലൈറ്റ് മെട്രോ പൂര്‍ത്തിയാക്കാന്‍ സര്‍ക്കാര്‍ ചെലവാക്കേണ്ടത് 7000 കോടിയോളമാണ്.

സ്ഥലമേറ്റെടുപ്പുമായി ബന്ധപ്പെട്ട് കൊച്ചിമെട്രോ പദ്ധതിയുടെ നിര്‍മ്മാണ വേഗം കുറഞ്ഞിട്ടുണ്ടെന്ന് ഇ. ശ്രീധരന്‍ തന്നെ സമ്മതിക്കുന്നു. അപ്പോള്‍ 2021ല്‍ പൂര്‍ത്തിയാക്കാന്‍ കഴിയുമെന്നു പറയുന്ന ലൈറ്റ് മെട്രോ പദ്ധതിയുടെ പ്രഖ്യാപനം തെരഞ്ഞെടുപ്പ്  മുന്നില്‍ കണ്ടുള്ളതാണെന്ന സംശയം ബലപ്പെടും. ഏഴു വര്‍ഷമാണ് പദ്ധതി പൂര്‍ത്തീകരിക്കാനായെടുക്കുന്നത്. പദ്ധതികള്‍ പ്രഖ്യാപിക്കുന്ന സമയത്ത് പൂര്‍ത്തിയാക്കാന്‍ കഴിയാത്തത് കേരളത്തിന്റെ പ്രത്യേക സാഹചര്യം കൊണ്ടാണെന്നും ശ്രീധരന്‍ പറയുന്നു. ഈ സ്ഥിതി തന്നെയാണ് ലൈറ്റ്‌മെട്രോ നിര്‍മ്മിക്കുമ്പോഴും ഉണ്ടാവുക. മോണോറെയിലിന് സര്‍ക്കാര്‍ ഉദ്ദേശിച്ചിരുന്ന തുകയേക്കാള്‍ 800 കോടിയോളം പുതിയ പദ്ധതിക്കു വര്‍ധിച്ചിട്ടുണ്ട്.

കണ്‍സള്‍ട്ടിങ് ഫീസ് ഉയര്‍ത്താതെ പുതിയ പദ്ധതിക്ക് ഡിഎംആര്‍സി സമ്മതിക്കാന്‍ സാധ്യതയില്ല.  മൂന്നുശതമാനമെന്നത് നാല് ശതമാനമാക്കണമെന്നാണ് ഡിഎംആര്‍സിയുടെ ആവശ്യം. സാമ്പത്തികസ്ഥിതി അതീവ ഗുരുതരാവസ്ഥയില്‍ തുടരുന്ന സര്‍ക്കാരിന് വലിയ പദ്ധതികള്‍ക്ക് പണം കണ്ടെത്തേണ്ടിവരുന്നത് പ്രതിസന്ധിയാണ്.
    
</TEXT>
</DOC>