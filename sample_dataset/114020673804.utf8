<DOC>
<DOCNO>114020673804.utf8</DOCNO>
<TEXT>


           ചികിത്സക്കെത്തിയ വിദ്യാര്‍ത്ഥിനിയെ അറ്റന്‍ഡര്‍ പീഡിപ്പിച്ചു    

Thursday 6 February 2014 9:55 pm IST

        അങ്കമാലി: അങ്കമാലി ഗവണ്‍മെന്റ്‌ താലൂക്ക്‌ ആശുപത്രിയില്‍ ചികിത്സക്ക്‌ എത്തിയ വിദ്യാര്‍ത്ഥിനിയെ ആശുപത്രി ജീവനക്കാരന്‍ പീഡിപ്പിച്ചതായി പരാതി. അങ്കമാലിയിലെ ഒരു സ്വകാര്യ കോളേജില്‍ പ്ലസ്ടുവിന്‌ പഠിക്കുന്ന മാള സ്വദേശിനിയാണ്‌ അങ്കമാലി പോലീസില്‍ പരാതി നല്‍കിയത്‌. ബുധനാഴ്ച രാവിലെ കോളേജില്‍ എത്തിയ വിദ്യാര്‍ത്ഥിനി തലകറക്കത്തെ തുടര്‍ന്ന്‌ ഗവണ്‍മെന്റ്‌ താലൂക്ക്‌ ആശുപത്രിയില്‍ ഡോക്ടറെ കാണാന്‍ എത്തിയപ്പോഴാണ്‌ സംഭവം.
അറ്റന്‍ഡര്‍ ഗ്രേഡ്‌ ജീവനക്കാരനായ പി. എസ്‌. വിജയനെതിരെയാണ്‌ വിദ്യാര്‍ത്ഥിനി പരാതി നല്‍കിയത്‌. ഡോക്ടറെ കണ്ട ശേഷം വെയ്റ്റിംഗ്‌ മുറിയില്‍ വിശ്രമിക്കുമ്പോള്‍ ഡ്രസ്സിംഗ്‌ റൂമില്‍ വിശ്രമിക്കാമെന്ന്‌ പറഞ്ഞ്‌ അകത്ത്‌ കയറ്റിയാണ്‌ പീഡിപ്പിച്ചത്‌. 
കൂടുതല്‍ ക്ഷീണിതയായ വിദ്യാര്‍ത്ഥിനിക്ക്‌ ഗ്ലൂക്കോസ്‌ നല്‍കാന്‍ വാര്‍ഡിലേക്ക്‌ മാറ്റിയപ്പോഴാണ്‌ പീഡിപ്പിച്ച കാര്യം കുട്ടി നേഴ്സുമാരോട്‌ പറഞ്ഞത്‌. ആശുപത്രി അധികൃതര്‍ക്കും പരാതി നല്‍കിയിട്ടുണ്ട്‌. സ്ത്രീകളോട്‌ അപമര്യാദയായി പെരുമാറിയതായി വിജയനെതിരെ ഇതിനുമുമ്പും പരാതി ലഭിച്ചിട്ടുണ്ടെന്ന്‌ ആശുപത്രി അധികൃതര്‍ പറഞ്ഞു. ഡിഎംഒയുടെ നിര്‍ദ്ദേശപ്രകാരം ഹെല്‍ത്ത്‌ വിജിലന്‍സ്‌ അഡീഷണല്‍ ഡയറക്ടര്‍ ഡോ. ജയന്തിയുടെ നേതൃത്വത്തില്‍ ആശുപത്രിയില്‍ എത്തി തെളിവെടുപ്പ്‌ നടത്തി.
    
</TEXT>
</DOC>