<DOC>
<DOCNO>114092187790.utf8</DOCNO>
<TEXT>


           ലോക്സഭാ തെരഞ്ഞെടുപ്പ്‌: രണ്ട്‌ ലക്ഷത്തിലധികം അര്‍ധസൈനികരെ നിയോഗിക്കും    

Sunday 21 September 2014 10:06 am IST

        ന്യൂദല്‍ഹി: ഏപ്രില്‍ ഏഴിന്‌ ആരംഭിക്കുന്ന ലോക്സഭാ തെരഞ്ഞെടുപ്പിലെ സുരക്ഷ ഉറപ്പുവരുത്തുന്നതിനായി രണ്ടുലക്ഷത്തിലധികം അര്‍ദ്ധസൈനികരെ വിന്യസിക്കും. ഇതിന്‌ പുറമെ പന്ത്രണ്ടിലധികം ഹെലികോപ്റ്ററുകള്‍, ആയിരക്കണക്കിന്‌ പ്രത്യേക സുരക്ഷാ വാഹനങ്ങള്‍ എന്നിവ രാജ്യത്തൊട്ടാകെ ഏര്‍പ്പെടുത്തും.
ഇത്തവണ രാജ്യത്ത്‌ മുമ്പില്ലാത്ത വിധത്തിലാണു രെതരഞ്ഞെടുപ്പു സംവിധാനങ്ങള്‍. ഒമ്പത്‌ ഘട്ടങ്ങളിലായി നടക്കുന്ന തെരഞ്ഞെടുപ്പുകളില്‍ 543 മണ്ഡലങ്ങളിലെ അക്രമ ബാധിത പ്രദേശങ്ങളെന്നു സംശയിക്കുന്നവ കേന്ദ്രീകരിച്ച്‌ സൈന്യത്തെ വിന്യസിക്കാനാണ്‌ ആഭ്യന്തര മന്ത്രാലയം പദ്ധതിയിടുന്നത്‌. 
ഇതു സംബന്ധിച്ച്‌ വിവിധ തലത്തിലുള്ള കൂടിയാലേചാനകളും ചര്‍ച്ചകളും നടക്കുകയാണ്‌. കേന്ദ്ര ആഭ്യന്തര മന്ത്രാലയം വിവിധ സംസ്ഥാനങ്ങളിലെ സംവിധാനങ്ങളുമായി യോജിച്ച്‌ സമ്പൂര്‍ണ്ണ സുരക്ഷാ പദ്ധതി ഒരുക്കിവരികയാണ്‌. 
ഈ പദ്ധതികൊണ്ട്‌ വടക്കുകിഴക്കന്‍ സംസ്ഥാനങ്ങള്‍, ജമ്മു-കാശ്മീര്‍ എന്നീ നക്സല്‍ബാധിത പ്രദേശങ്ങളില്‍ സമാധാനപരമായ വോട്ടെടുപ്പ്‌ ഉറപ്പാക്കാന്‍ സാധിക്കുമെന്ന്‌ ആഭ്യന്തര മന്ത്രാലയം ജോയിന്റ്‌ സെക്രട്ടറി എം.എ. ഗണപതി മാധ്യമങ്ങളോട്‌ പറഞ്ഞു.
അര്‍ദ്ധസൈനിക വിഭാഗത്തൊടൊപ്പം തന്നെ സിആര്‍പിഎഫ്‌, ബിഎസ്‌എഫ്‌, ഐടിബിപി, എസ്‌എസ്ബി, ആസ്സാം റൈഫിള്‍സ്‌ എന്നീ സേനാവിഭാഗങ്ങളേയും വിന്യസിക്കും. സേനാവിന്യാസത്തിന്റെ ഗതാഗതസൗകര്യത്തിന്റെ ഭാഗമായി നൂറിലധികം ട്രെയിനുകള്‍ ലഭ്യമാക്കാന്‍ ആഭ്യന്തരമന്ത്രാലയം ശ്രമിക്കും.
ഓരോ കമ്പനിക്കുമായി രണ്ട്‌ സ്ലീപ്പര്‍ കോച്ചുകള്‍ വീതം നല്‍കാമെന്ന്‌ റെയില്‍വെ അഭ്യര്‍ത്ഥിച്ചിട്ടുണ്ട്‌. കൂടാതെ പ്രത്യേക ട്രെയിനുകളും പ്രത്യേകം ജനറല്‍ കോച്ചുകളും നല്‍കും. സൈനികരുടെ ദീര്‍ഘദൂര യാത്രാ ഉപയോഗത്തിനായി ട്രെയിനുകള്‍ വാടകക്കെടുക്കേണ്ടിവരുമെന്നും കുറഞ്ഞ ദൂരത്തിന്‌ റോഡ്‌ ഗതാഗതത്തെ ആശ്രയിക്കേണ്ടിയും വരുമെന്നും കണക്കാക്കിയിട്ടുണ്ട്‌. 
    
</TEXT>
</DOC>