<DOC>
<DOCNO>114071615178.utf8</DOCNO>
<TEXT>


           സഹായിച്ചത് പോപ്പുലര്‍ ഫ്രണ്ടെന്ന് മാറാട് പ്രതികളുടെ ബന്ധുക്കള്‍    

Wednesday 16 July 2014 10:59 pm IST

        കോഴിക്കോട്: മാറാട് കൂട്ടക്കൊലക്കേസുമായി ബന്ധപ്പെട്ട് തങ്ങള്‍ക്ക് എല്ലാ സഹായവും ചെയ്തു തന്നത് പോപ്പുലര്‍ ഫ്രണ്ടാണെന്ന് കൂട്ടക്കൊല കേസില്‍ ജാമ്യം ലഭിച്ച പ്രതികളുടെ ബന്ധുക്കള്‍. മാറാട് കൂട്ടക്കൊലക്കേസില്‍ ജീവപര്യന്തം തടവു ശിക്ഷ ലഭിച്ച 22 പേര്‍ക്ക് കൂടി സുപ്രിം കോടതി ജാമ്യം അനുവദിച്ചതിനുള്ള സന്തോഷം അറിയിക്കുന്നതിന് നടത്തിയ വാര്‍ത്താ സമ്മേളനത്തിലാണ് ബന്ധുക്കള്‍ ഇത് വെളിപ്പെടുത്തിയത്. തങ്ങളുടെ വീട്ടു ചെലവും വൈദ്യസഹായവും കുട്ടികള്‍ക്കുള്ള പഠന സഹായവും പ്രതികള്‍ക്ക് കേസു നടത്താനുള്ള നിയമ സഹായവും നല്‍കിയത് പോപ്പുലര്‍ ഫ്രണ്ടാണ്. പോപ്പുലര്‍ ഫ്രണ്ട് രൂപീകരിച്ച സമിതിയുടെ ശ്രമഫലമായാണ് സുപ്രീം കോടതിയില്‍ ജാമ്യം ലഭിക്കാന്‍ സാഹചര്യമൊരുക്കിയത്. ജാമ്യം ലഭിക്കുന്നതില്‍ നിയമസഹായം നല്‍കിയും പിന്തുണച്ചും സഹായിച്ച എല്ലാവര്‍ക്കും ബന്ധുക്കള്‍ നന്ദി  അറിയിച്ചു.
പി.ഹംസക്കോയ, പി. ജമീല, എ. റുഖിയ എന്നിവരാണ് വാര്‍ത്താ സമ്മേളനത്തില്‍ പങ്കെടുത്തത്. മാറാട് കൂട്ടക്കൊലക്കു പിന്നില്‍ ഭീകരബന്ധമുണ്ടെന്നും അത് അന്വേഷണ വിധേയമാക്കണമെന്നും ഹിന്ദു സംഘടനകളും മാറാട് അരയ സമാജവും നിരന്തരമായി ആവശ്യപ്പെട്ടിരുന്നു. എന്നാല്‍ കൂട്ടക്കൊലക്കേസിന്റെ അന്വേഷണത്തില്‍ കൊലക്ക് പിന്നിലെ ഗൂഢാലോചന അന്വേഷിക്കുന്നതില്‍ ക്രൈം ബ്രാഞ്ച് വീഴ്ച വരുത്തിയത് ഏറെ വിവാദമായി. ആഴത്തിലുള്ള ഗൂഢാലോചന, തീവ്രവാദ ബന്ധം, സാമ്പത്തിക സ്രോതസ്, തുടങ്ങിയ കാര്യങ്ങളെക്കുറിച്ച് സിബിഐ അന്വേഷണം നടത്തണമെന്ന ആവശ്യവും സംസ്ഥാന സര്‍ക്കാര്‍ അട്ടിമറിച്ചു. കൂട്ടക്കൊലക്കേസില്‍ സഹായം നല്‍കിയതും ജാമ്യം ലഭിക്കാന്‍ സാമ്പത്തിക-നിയമ സഹായവും ചെയ്തത് പോപ്പുലര്‍ ഫ്രണ്ടാണെന്ന വെളിപ്പെടുത്തല്‍ ഗൗരവമേറുന്നത് ഈ സാഹചര്യത്തിലാണ.് മുസ്ലിം ലീഗും തങ്ങളെ സഹായിച്ചിട്ടുണ്ടെന്ന് ബന്ധുക്കള്‍ വാര്‍ത്താ സമ്മേളനത്തില്‍ തുറന്നു സമ്മതിച്ചിട്ടുണ്ട്. മാറാട് പ്രതികള്‍ക്ക് ജാമ്യം ലഭിക്കുന്നതിന് പ്രോസിക്യൂഷന്റെയും സംസ്ഥാന സര്‍ക്കാരിന്റെയും നിലപാട് പ്രതികള്‍ക്കനുകൂലമാണെന്ന് ഹിന്ദു ഐക്യ വേദിയും ബിജെപിയും ആരോപിച്ചിരുന്നു. പ്രോസിക്യൂഷന്‍ ജാമ്യത്തെ എതിര്‍ത്തതിനെ ബന്ധുക്കള്‍ കുറ്റപ്പെടുത്തുന്നുണ്ടെങ്കിലും സര്‍ക്കാരും പോപ്പുലര്‍ ഫ്രണ്ടും തമ്മിലുള്ള ഒത്തുകളിയാണ് ഇതിലൂടെ പുറത്താവുന്നത്. 
സുപ്രീം കോടതി പ്രതികള്‍ക്ക് ജാമ്യം നല്‍കിയിട്ടുണ്ടെങ്കിലും ജാമ്യ വ്യവസ്ഥകള്‍ തീരുമാനിക്കുക വിചാരണക്കോടതിയാണ്. പ്രോസിക്യൂഷന്റെയും ക്രൈംബ്രാഞ്ചിന്റെയും അഭിപ്രായം കൂടി പരിഗണിച്ചാണ് ജാമ്യവ്യവസ്ഥ തീരുമാനിക്കുക. 2003 മെയ് 2 നാണ് മാറാട് എട്ടു മത്സ്യത്തൊഴിലാളികളെ ഭീകരസംഘം വെട്ടിക്കൊന്നത്. ജീവപര്യന്തം തടവിന് ശിക്ഷിക്കപ്പെട്ട 86 പേരില്‍ 22 പേര്‍ക്കാണ് സുപ്രീം കോടതി ജാമ്യം അനുവദിച്ചിട്ടുള്ളത്.
    
</TEXT>
</DOC>