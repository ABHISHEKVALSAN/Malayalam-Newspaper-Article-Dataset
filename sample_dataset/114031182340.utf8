<DOC>
<DOCNO>114031182340.utf8</DOCNO>
<TEXT>


           രാഹുലിനെതിരെ ഗാന്ധിജിയുടെ ചെറുമകന്‍    

Tuesday 11 March 2014 9:39 pm IST

ന്യൂദല്‍ഹി: ഗാന്ധിജിയെ വധിച്ചത്‌ ആര്‍എസ്‌എസ്‌ ആണെന്ന രാഹുല്‍ ഗാന്ധിയുടെ പ്രസ്താവനക്കെതിരേ ഗാന്ധിജിയുടെ ചെറുമകന്‍ ശ്രീകൃഷ്ണാ കുല്‍ക്കര്‍ണി തുറന്ന കത്തെഴുതി. മഹാത്മജിയുടെ മൂന്നാമത്തെ മകന്‍ രാംദാസ്‌ ഗാന്ധിയുടെ മകളുടെ മകനാണ്‌ ശ്രീകൃഷ്ണാ. ജി.ആര്‍. കുല്‍ക്കര്‍ണിയാണ്‌ അച്ഛന്‍. 
കോണ്‍ഗ്രസ്‌ വൈസ്‌ പ്രസിഡന്റ്‌ രാഹുല്‍ ഗാന്ധിക്കെഴുതിയ തുറന്ന കത്തില്‍ ശ്രീകൃഷ്ണാ ഇങ്ങനെ പറയുന്നു, "ഗാന്ധിജിയെ കൊന്നത്‌ ആര്‍എസ്‌എസ്‌ ആണെന്ന്‌ ആവര്‍ത്തിച്ചാവര്‍ത്തിച്ചു പറയുന്നത്‌ താങ്കളുടെ അച്ഛനെ കൊന്നത്‌ തമിഴന്മാരാണെന്നു പറയും പോലെയാണ്‌." 
ഗാന്ധികുടുംബാംഗമല്ലാത്ത രാഹുല്‍ ഏറെക്കാലമായി ഇന്ത്യക്കാരെ വിഡ്ഢികളാക്കുകയാണെന്നും അതിപ്പോള്‍ നിര്‍ത്തിക്കൊള്ളണമെന്നും പറയുന്ന കത്തില്‍ ഗാന്ധികുടുംബത്തില്‍ പെട്ട ആരെങ്കിലുംതന്നെ ഈ ഭോഷ്ക്ക്‌ തുറന്നു കാട്ടേണ്ടതുള്ളതിനാലാണ്‌ തുറന്ന കത്തെഴുതുന്നതെന്നും പറയുന്നു.
മാര്‍ച്ച്‌ എട്ടിന്‌ എഴുതിയ കത്തിന്റെ പൂര്‍ണ രൂപം ഇങ്ങനെ.
ഗാന്ധിജി എന്റെ മുതുമുത്തച്ഛനാണ്‌. അദ്ദേഹം നാഥുറാം ഗോദ്സെയാല്‍ കൊല്ലപ്പെടുകയായിരുന്നു. ഒട്ടേറെ അന്വേഷണ കമ്മീഷനുകള്‍ ഗവേഷണം നടത്തിയിട്ടും സംഭവത്തില്‍ ആര്‍എസ്‌എസിനു പങ്കുണ്ടെന്നു കണ്ടെത്തിയില്ല. ഗോദ്സെയെ വധശിക്ഷയില്‍നിന്ന്‌ ഒഴിവാക്കണമെന്ന്‌ എന്റെ മുത്തച്ഛന്‍ രാംദാസ്‌ ഗാന്ധി അന്നത്തെ ആഭ്യന്തരമന്ത്രി സര്‍ദാര്‍ പട്ടേലിന്‌ കത്തെഴുതിയിരുന്നു.... അതിനുമപ്പുറം ഞങ്ങളുടെ കുടുംബം പോയി... പക്ഷേ.... താങ്കളുടെ അറിവിലേക്കായി പറയാം.... രാംദാസ്‌ ഗാന്ധി മുംബൈയില്‍ മരണക്കിടക്കയില്‍ ആയിരിക്കെ (1969) നാഥുറാം ഗോദ്സെയുടെ അനുജന്‍ ഗോപാല്‍ ഗോദ്സെ അദ്ദേഹത്തെ സന്ദര്‍ശിക്കുകയും ഉണ്ടായി.... അങ്ങനെയായിരിക്കെ ഈ വിഷയം ന്യായമായും ഏറെ ഭൂതകാലത്തെ സംഭവമാണ്‌...
..... എന്റെ വിനീതമായ അഭിപ്രായം... കോണ്‍ഗ്രസ്‌ (ഐ) കയ്യാളുന്നവരും താങ്കളും ... ഗാന്ധിജിയുടെ പേര്‌ ദുരുപയോഗം ചെയ്യുന്നതും ഈ വിഷയം സ്വാര്‍ത്ഥ നേട്ടങ്ങള്‍ക്കു വിനിയോഗിക്കുന്നതും മതിയാക്കണം. വിവിധ അന്വേഷണ കമ്മീഷനുകളുടെ വിധികള്‍ അംഗീകരിക്കാനുള്ള സൗമനസ്യം കാണിക്കണം.
താങ്കളുടെ അച്ഛനെ കൊലപ്പെടുത്തിയത്‌ തമിഴന്മാരാണെന്നു പറയും പോലെയാണ്‌ ഗാന്ധിജിയെ കൊന്നത്‌ ആര്‍എസ്‌എസ്‌ ആണെന്ന്‌ ആവര്‍ത്തിച്ചാവര്‍ത്തിച്ചു പറയുന്നത്‌. അത്‌ തികച്ചും അടിസ്ഥാന രഹിതം തന്നെയല്ലേ? ഒന്നോ രണ്ടോ പേര്‍ മാത്രം ചേരുന്നതല്ല ഒരു സമൂഹം. 
അതിനാല്‍ ഈ പരിഹാസ്യമായ അഭിനയം നിര്‍ത്തുക, ആവശ്യം വരുമ്പോള്‍ ഗാന്ധിജിയുടെ പേരുപയോഗിക്കുന്നത്‌ നിര്‍ത്തുക. താങ്കള്‍ ഗാന്ധി കുടുംബത്തില്‍ പെട്ടയാളല്ല. താങ്കള്‍ ഏറെക്കാലമായി ഇന്ത്യയില്‍ ഒട്ടേറെ പേരെ വിഡ്ഢികളാക്കിക്കൊണ്ടിരിക്കുന്നു. അതുടന്‍ നിര്‍ത്തുക.
ഗാന്ധിജിയുടെ കുടുംബത്തില്‍ പെട്ട ആരെങ്കിലുംതന്നെ താങ്കളുടെ ഈ ഭോഷ്ക്കിനെ തുറന്നുകാട്ടേണ്ടതുണ്ട്‌ എന്നതിനാലാണ്‌ ഇത്‌ പരസ്യമാക്കുന്നത്‌.
ആത്മാര്‍ത്ഥതയോടെ, 
താങ്കളുടെ, 
ശ്രീകൃഷ്ണ കുല്‍ക്കര്‍ണി

</TEXT>
</DOC>