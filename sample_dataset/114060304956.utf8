<DOC>
<DOCNO>114060304956.utf8</DOCNO>
<TEXT>


           വന്‍ സമ്മര്‍ദ്ദം : ഓപ്പറേഷന്‍ കുബേര നിര്‍ത്തുന്നു    

Tuesday 3 June 2014 11:03 am IST

        കൊച്ചി: കൊള്ളപ്പലിശ ഇടപാടുകാര്‍ക്കെതിരെ ആരംഭിച്ച ഓപ്പറേഷന്‍ കുബേരയുടെ പ്രവര്‍ത്തനം നിലക്കുന്നു. ഓപ്പറേഷന്‍ കുബേര പ്രകാരമുള്ള റെയ്ഡുകളും അറസ്റ്റും നിര്‍ത്തിവക്കാന്‍ ഉന്നത പോലീസ്‌ ഉദ്യോഗസ്ഥര്‍ക്ക്‌ രഹസ്യ നിര്‍ദ്ദേശം നല്‍കിയതായാണ്‌ വിവരം. 
ജില്ലാ പോലീസ്‌ മേധാവിമാര്‍ വരെയുള്ളവര്‍ക്കാണ്‌ ഇതു സംബന്ധിച്ച രഹസ്യനിര്‍ദ്ദേശം വാക്കാല്‍ നല്‍കിയിരിക്കുന്നത്‌. രണ്ട്‌ ദിവസത്തിനുള്ളില്‍ ഈ സന്ദേശം മുഴുവന്‍ പോലീസ്‌ സ്റ്റേഷനുകളിലുമെത്തുന്നതോടെ ഓപ്പറേഷന്‍ കുബേര പൂര്‍ണ്ണമായും നിലക്കും. രാഷ്ട്രീയ സമ്മര്‍ദ്ദമാണ്‌ നടപടി നിര്‍ത്തിവെക്കാന്‍ ആഭ്യന്തരവകുപ്പിനെ പ്രേരിപ്പിക്കുന്നത്‌. മന്ത്രി രമേശ്‌ ചെന്നിത്തല പ്രതിഛായ മെച്ചപ്പെടുത്താന്‍ ലക്ഷ്യമിട്ട്‌ തുടങ്ങിയതാണെങ്കിലും ഓപ്പറേഷന്‍ കുബേരയെ ജനങ്ങള്‍ പ്രതീക്ഷയോടെയാണ്‌ കണ്ടിരുന്നത്‌. എന്നാല്‍ തുടക്കം മുതലേ ഭരണകക്ഷിയിലെ ഒരു വിഭാഗം ഇതിനെതിരായ നിലപാടിലായിരുന്നു. കോണ്‍ഗ്രസ്‌- യുഡിഎഫ്‌ നേതൃത്വത്തിലെ പ്രബല വിഭാഗം എതിര്‍പ്പുയര്‍ത്തിയതോടെ ഓപ്പറേഷന്‍ കുബേര പരാജയമായി മാറുകയായിരുന്നു. സംസ്ഥാനത്തെ പ്രബലരായ പലിശ ഇടപാടുകാരെ ആരെയും തൊടാന്‍ പോലും ഓപ്പറേഷന്‍ കുബേരക്കായില്ല. പിന്നെ മുഖം രക്ഷിക്കാനായി ചില ചെറുകിട പലിശക്കാരെ വലയിലാക്കി വാര്‍ത്ത സൃഷ്ടിക്കുകയായിരുന്നു ആഭ്യന്തര വകുപ്പും പോലീസും. പക്ഷേ ഓപ്പറേഷന്‍ കുബേര തുടങ്ങിയതോടെ വന്‍കിട പലിശക്കാര്‍ക്കും ഇടപാടുകള്‍ നടത്താന്‍ ബുദ്ധിമുട്ടായി എന്നതു വാസ്തവമാണ്‌. ഇതോടെയാണ്‌ ഇവര്‍ സമ്മര്‍ദ്ദവുമായി രംഗത്തിറങ്ങിയത്‌. 
മുഖ്യമന്ത്രി അടക്കമുള്ള നേതൃനിര നടപടികള്‍ നിര്‍ത്തിവെക്കണമെന്ന്‌ ശക്തമായി ആവശ്യപ്പെട്ടതായാണ്‌ വിവരം. സംസ്ഥാനത്ത്‌ വാഹനവായ്പ, സ്വര്‍ണ്ണ വായ്പ, ഭവന വായ്പ തുടങ്ങിയ പേരുകളില്‍ വന്‍ ബ്ലേഡ്‌ ഇടപാടുകള്‍ നടത്തുന്ന ലോബിയാണ്‌ സമ്മര്‍ദ്ദവുമായി ശക്തമായി രംഗത്തുള്ളത്‌. അംഗീകൃതമായതിലും പലമടങ്ങ്‌ പലിശയാണ്‌ ഇവര്‍ ഈടാക്കുന്നത്‌. ഇവര്‍ക്കെതിരെ ഒരു നടപടിയും സ്വീകരിക്കാന്‍ ഓപ്പറേഷന്‍ കുബേരക്കായിട്ടില്ല. പക്ഷേ പദ്ധതി തുടങ്ങിയതോടെ ഇത്തരക്കാരുടെ ബിസിനസ്‌ വളരെ കുറഞ്ഞിരുന്നു. ഏറെ പ്രതീക്ഷയുണര്‍ത്തിയ പദ്ധതി പെട്ടെന്ന്‌ പിന്‍വലിച്ചാല്‍ ശക്തമായ ജനരോഷം ഉണ്ടാകുമെന്ന ഭയവും സര്‍ക്കാരിനുണ്ട്‌. ജനരോഷം ഭയന്നാകണം എസ്‌.പിമാരുടെ നേതൃത്വത്തില്‍ പ്രത്യേക നിരീക്ഷണ സ്ക്വാഡുകള്‍ സ്ഥാപിക്കുമെന്നാണ്‌ സര്‍ക്കാര്‍ നിലപാട്‌. റെയ്ഡും അറസ്റ്റുകളും നിര്‍ത്തിവെച്ചാലും പലിശക്കാര്‍ക്കെതിരെ പരാതി ലഭിച്ചാല്‍ നടപടിയെടുക്കുന്നതിനു തടസ്സമൊന്നുമില്ലെന്ന്‌ ഒരു ഉന്നത പോലീസ്‌ ഉദ്യോഗസ്ഥന്‍ പറഞ്ഞു. 
ടി.എസ്‌. നീലാംബരന്‍

</TEXT>
</DOC>