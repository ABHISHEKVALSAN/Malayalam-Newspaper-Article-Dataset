<DOC>
<DOCNO>114092125843.utf8</DOCNO>
<TEXT>


           പണപ്പെട്ടി അടയ്ക്കുന്നു    

Sunday 21 September 2014 10:51 am IST

        തിരുവനന്തപുരം: സാമ്പത്തിക പ്രതിസന്ധി മറികടക്കാന്‍ സര്‍ക്കാര്‍ കണ്ടെത്തിയ നികുതി വര്‍ധനയ്ക്ക് പിന്നാലെ ട്രഷറികളില്‍നിന്നും വിവിധ വകുപ്പുകള്‍ക്കു നല്‍കുന്ന ഫണ്ടിനും നിയന്ത്രണം. ദൈനംദിന ചെലവുകള്‍ക്കും ശമ്പളത്തിനുമല്ലാതെ ട്രഷറിയില്‍ നിന്നും പണം നല്‍കരുതെന്നാണ് ഉത്തരവ്. അടുത്തമാസം 15 വരെ കര്‍ശന നിയന്ത്രണം ഏര്‍പ്പെടുത്താനാണ് ധനവകുപ്പ് തീരുമാനം.

വിവിധ വകുപ്പുകള്‍ക്കുണ്ടാകുന്ന മറ്റെല്ലാ ചെലവുകളും മുന്‍കൂട്ടി അറിയിക്കാനും ധനവകുപ്പ് നിര്‍ദ്ദേശിച്ചിട്ടുണ്ട്. ചെലവ് സംബന്ധിച്ച വിവരങ്ങള്‍ അറിയിക്കാന്‍ ഓണ്‍ലൈനില്‍ മാതൃകാ അപേക്ഷയും തയ്യാറാക്കി. ഈ അപേക്ഷകളില്‍ വകുപ്പുതലവന്‍മാര്‍ ആവശ്യങ്ങളും അതിനുവരുന്ന തുകയും രേഖപ്പെടുത്തിയിരിക്കണം. ഇതില്‍ ധനവകുപ്പ് അനുവദിക്കുന്ന ചെലവുകള്‍ക്കു മാത്രമേ ട്രഷറിയില്‍ നിന്ന് പണം നല്‍കൂ. ഒക്‌ടോബര്‍ 15 വരെയാണെന്ന് ഉത്തരവിറക്കിയിട്ടുണ്ടെങ്കിലും നിയന്ത്രണം നീളാനാണ് സാധ്യത.

നിലവില്‍ സംസ്ഥാനം 6900 കോടി കടമെടുത്തിട്ടുണ്ട്. സാമ്പത്തിക വര്‍ഷത്തിന്റെ പകുതിപോലും പിന്നിടാത്തപ്പോഴാണിത്. ഏപ്രില്‍ 9ന് 1000 കോടി, ഏപ്രില്‍ 22ന് 1000 കോടി, മെയ് 21ന് 1200 കോടി, ജൂണ്‍ 24ന് 500 കോടി, ജൂലായ് 22ന് 1000 കോടി, ആഗസ്റ്റ് 12ന് 700 കോടി, ആഗസ്റ്റ് 26ന് 1000 കോടി, സപ്തംബര്‍ 9ന് 500 കോടി. ഇനി 6600 കോടി കൂടി കടമെടുക്കാം. എന്നാല്‍, ആസൂത്രണ ബോര്‍ഡിന്റെ പ്രാഥമിക ചര്‍ച്ചയില്‍ സംസ്ഥാനത്തിന്റെ കടമെടുക്കല്‍ പരിധി 13,500 കോടിയാണെന്നു പറഞ്ഞിരുന്നെങ്കിലും അന്തിമതീരുമാനം ഇതുവരെ കൈക്കൊണ്ടിട്ടില്ല. ആസൂത്രണ ബോര്‍ഡ് നിലവിലില്ലാത്തതാണ് ഇതിനു കാരണമായി സര്‍ക്കാര്‍ പറയുന്നത്.

വരുംമാസങ്ങളില്‍ ശമ്പളം നല്‍കുന്നതിന് 1200 കോടിയെങ്കിലും കടമെടുക്കാതെ നിര്‍വാഹമില്ലെന്ന ധനസ്ഥിതിയാണ് സംസ്ഥാന ഖജനാവിനുള്ളത്. നിലവില്‍ 50 ലക്ഷത്തില്‍ കൂടുതലുള്ള ബില്ലുകള്‍ പാസ്സാക്കേണ്ടതില്ലെന്ന ഉത്തരവുണ്ട്. 50 ലക്ഷത്തിനു മുകളില്‍ വരുന്ന ബില്ലുകള്‍ മാറുന്നതുമായി ബന്ധപ്പെട്ട് തിരുവനന്തപുരം നഗരസഭാ മേയറും കൗണ്‍സിലര്‍മാരും മാര്‍ച്ചുമാസം സമരം നടത്തിയിരുന്നു. ബില്ലുകള്‍ മാറിക്കിട്ടാതെ കോണ്‍ട്രാക്ടര്‍മാര്‍ക്കും ജീവനക്കാര്‍ക്കും ശമ്പളംപോലും നല്‍കാന്‍ സാധിക്കുന്നില്ലെന്നായിരുന്നു അവരുടെ പരാതി. അതേസമയം, ഇപ്പോള്‍ ധനവകുപ്പ് ഏര്‍പ്പെടുത്തിയ നിയന്ത്രണം 25 ലക്ഷമോ അതിനു താഴെയോ ഉള്ള ബില്ലുകളുടെ കാര്യത്തിലായിരിക്കുമെന്നു ട്രഷറി വകുപ്പിലെ ഉദ്യോഗസ്ഥര്‍ ചൂണ്ടിക്കാട്ടുന്നു. നാളെ പ്രവൃത്തിദിവസം അവസാനിക്കുമ്പോള്‍ മാത്രമേ വരുമാനത്തില്‍ വര്‍ധന വന്നിട്ടുണ്ടോയെന്നു മനസ്സിലാക്കാന്‍ കഴിയൂ.

സാമ്പത്തിക പ്രതിസന്ധി മറികടക്കാന്‍ കുടിവെള്ളത്തിനും കിടപ്പാടത്തിനും നികുതി വര്‍ധിപ്പിച്ചതില്‍ യുഡിഎഫിലും കോണ്‍ഗ്രസിലും രണ്ടഭിപ്രായങ്ങള്‍ ഉയര്‍ന്നിട്ടുണ്ട്. നികുതി പിരിവിന്റെ പേരിലും അതു തടയുന്നതിലും ഭരണ-പ്രതിപക്ഷം യുദ്ധപ്രഖ്യാപനങ്ങള്‍ നടത്തിക്കഴിഞ്ഞു. അതിനിടെ, മഴകഴിഞ്ഞ് കുഴിയടയ്ക്കുമെന്ന് പറഞ്ഞ മരാമത്ത് വകുപ്പിന്റെ സ്ഥിതി ദയനീയം. കരാറുകാര്‍ക്ക് പണം നല്‍കാനോ ടാര്‍, മെറ്റല്‍ തുടങ്ങിയ വസ്തുക്കള്‍ വാങ്ങാനോ കഴിയാത്ത അവസ്ഥയാണ്. സംസ്ഥാനത്തെ പ്രധാന റോഡുകളെല്ലാം ഗര്‍ത്തങ്ങളായിക്കഴിഞ്ഞു. മഴമാറുന്ന മുറയ്ക്ക് റോഡുപണി ആരംഭിക്കുമെന്നു പറഞ്ഞിരുന്ന വകുപ്പുമന്ത്രി ഇപ്പോള്‍ മിണ്ടുന്നില്ല.
    
</TEXT>
</DOC>