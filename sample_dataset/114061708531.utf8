<DOC>
<DOCNO>114061708531.utf8</DOCNO>
<TEXT>


           പഴനിയില്‍ കൊല്ലപ്പെട്ട ശ്യാംകുമാറിന്റെ മൃതദേഹം സംസ്കരിച്ചു; മരണകാരണം ദൂരൂഹം    

Tuesday 17 June 2014 10:04 pm IST

        കൊച്ചി : കഴിഞ്ഞ ദിവസം പഴനിക്കടുത്ത്‌ ഹിഡുംബന്‍ മലയിലെ പാറയിടുക്കില്‍ നിന്നും കണ്ടെടുത്ത കൊച്ചി നെട്ടൂര്‍ കൂവപ്പാടത്ത്‌ വീട്ടില്‍ തങ്കപ്പന്റെ മകന്‍ ശ്യാംകുമാറിന്റെ (25) മൃതദേഹാവശിഷ്ടങ്ങള്‍ ഇന്നലെ വൈകിട്ട്‌ 7മണിയോടെ നെട്ടൂര്‍ ശാന്തിവനത്തില്‍ അടക്കം ചെയ്തു. പഴനി സര്‍ക്കാര്‍ ആശുപത്രിയില്‍ പോസ്റ്റ്മോര്‍ട്ടം നടത്തിയതിനു ശേഷം ഡിഎന്‍എ ടെസ്റ്റ്‌ അടക്കമുള്ള പരിശോധനകള്‍ക്കായി പ്രധാന ശരീരഭാഗങ്ങള്‍ എടുത്ത്‌ ബാക്കി ഭാഗങ്ങളാണ്‌ ബന്ധുക്കള്‍ക്ക്‌ വിട്ടുകിട്ടിയത്‌. 
ശരീരം പൂര്‍ണ്ണമായും അഴുകി അസ്ഥികൂടം മാത്രമായിരുന്നു. തുടരന്വേഷണങ്ങള്‍ക്ക്‌ വേണ്ടി വരുന്നതിനാലാണ്‌ ശരീരാവശിഷ്ടങ്ങള്‍ ദഹിപ്പിക്കാതെ കുഴിച്ചിട്ടത്‌ . ഉയരത്തില്‍ നിന്നും അടിച്ചു വീണതിന്റെ ആഘാതത്തിലാണ്‌ മരണമെന്നാണ്‌ പോസ്റ്റ്മോര്‍ട്ടം റിപ്പോര്‍ട്ട്‌. പഴനിയ്ക്കടുത്തുള്ള ഹിഡുംബന്‍ മലയിലെ ഹിഡുംബന്‍ കോവിലില്‍ തൊഴാന്‍ പോയതായിരുന്നു യുവാവ്‌. കോവിലില്‍ പോകുന്ന കാര്യം വീട്ടില്‍ വിളിച്ചു പറഞ്ഞിരുന്നു. ക്ഷേത്രം നില്‍ക്കുന്ന സ്ഥലത്തുനിന്നും 20അടിയോളം താഴ്ചയിലാണ്‌ മൃതദേഹം കിടന്നിരുന്നത്‌. പരിചയമില്ലാത്തവര്‍ക്ക്‌ ഈ മലമുകളില്‍ കയറുക പ്രയാസമാണ്‌. വീഴ്ചയ്ക്കു കാരണം ആത്മഹത്യയാണോ കൊലപാതകമാണോ അതോ അപകടത്തില്‍ പെട്ടതാണോ എന്ന്‌ അന്വേഷിച്ചു വരികയാണ്‌. മൃതദേഹം കിടന്നിരുന്ന സ്ഥലത്തുനിന്നും യുവാവ്‌ ധരിച്ചിരുന്ന കാവിമുണ്ടും, ഷര്‍ട്ടും അടിവസ്ത്രങ്ങളും, അഴുകിയ മൃതശരീരത്തോട്‌ ചേര്‍ന്ന്‌ വീട്ടില്‍ നിന്നും കൊണ്ടുപോയ പണം അടങ്ങിയ പേഴ്സും പോലീസ്‌ കണ്ടെടുത്തു. ശ്യാംകുമാറിന്റെ മൊബെയില്‍ ഫോണും വാച്ചും ഉപയോഗിച്ചാണ്‌ മരിച്ചത്‌ ശ്യാംകുമാര്‍ തന്നെയെന്ന്‌ പോലീസും ബന്ധുക്കളും സ്ഥിരീകരിച്ചത്‌. കൂടാതെ മൃതദേഹത്തില്‍ നിന്നും ലഭിച്ച ഷര്‍ട്ടിന്റെ പോക്കറ്റില്‍ നിന്നും ശ്യാംകുമാര്‍ താമസിച്ചിരുന്ന ലോഡ്ജിലെ മുറിയുടെ താക്കോലും കിട്ടിയിരുന്നു.
2014 ഫിബ്രവരി 23നാണ്‌ ശ്യാംകുമാറിനെ കൊച്ചിയില്‍നിന്ന്‌ കാണാതായത്‌. ഇത്‌ സംബന്ധിച്ച്‌ പനങ്ങാട്‌ പോലീസ്‌ കേസും രജിസ്റ്റര്‍ ചെയ്തിരുന്നു. കുറച്ചുദിവസങ്ങളായി ശ്യാംകുമാറിന്റെ മൊബെയില്‍ ഫോണ്‍ സിഗ്നല്‍ കോയമ്പത്തൂര്‍ ഭാഗത്തുനിന്ന്‌ ലഭിക്കുന്നതായി പനങ്ങാട്‌ പോലീസിന്‌ വിവരം ലഭിച്ചു. ഇത്‌ പിന്തുടര്‍ന്ന്‌ നടത്തിയ അന്വേഷണത്തില്‍ കോയമ്പത്തൂര്‍ പുലിയകുളം സിദ്ധിവിനായകര്‍ തെരുവില്‍ പാര്‍ഥസാരഥി (22) കസ്റ്റഡിയിലായി. ഇയാളില്‍നിന്ന്‌ ശ്യാംകുമാറിന്റെ മൊബെയിലും പിടിച്ചെടുത്തു. പോലീസ്‌ കസ്റ്റഡിയിലായ പാര്‍ഥസാരഥിയെ സ്ഥലത്ത്‌ കൊണ്ടുപോയാണ്‌ മൃതദേഹം കിടന്നസ്ഥലം കൃത്യമായി കണ്ടുപിടിച്ചത്‌. കഴിഞ്ഞ പൈങ്കുനി ഉത്രം ഉത്സവത്തിന്‌ പഴനി കാവടിയാടുന്നതിനായി കോയമ്പത്തൂരില്‍നിന്ന്‌ 50 പേരടങ്ങുന്ന സംഘവുമായി എത്തിയതാണ്‌ പാര്‍ത്ഥസാരഥി. കാവടിയാട്ടം കഴിഞ്ഞ്‌ കുറച്ചു സുഹൃത്തുക്കളുമായി ഹിഡുംബന്‍മലയിലേക്ക്‌ മദ്യപിയ്ക്കാനായി പോയതായിരുന്നു പാര്‍ത്ഥസാരഥി. പാറയിടുക്കില്‍ വീണുകിടക്കുന്ന നിലയില്‍ യുവാവ്‌ കിടക്കുന്നത്‌ ശ്രദ്ധയില്‍പ്പെട്ട പാര്‍ത്ഥസാരഥി സമീപം വീണുകിടന്ന മൊബെയിലും വാച്ചും കൈക്കലാക്കുകയായിരുന്നു എന്ന്‌ പോലീസ്‌ പറഞ്ഞു. കഞ്ചാവ്‌ ധാരാളമുള്ള ഹിഡുംബന്‍മലയില്‍ സാധാരണ ആരുംതന്നെ പോകാറില്ല. അടുത്തകാലത്തായി പോലീസ്‌ പെട്രോളിംഗ്‌ ശക്തമാക്കിയതോടെ കഞ്ചാവിനായെത്തുന്നവരുടെ ശല്യം കുറവായിരുന്നു എന്നും പോലീസ്‌ പറയുന്നു. 
കുസാറ്റില്‍ നിന്നും എംടെക്‌ ബിരുദം കരസ്ഥമാക്കിയ ശ്യാംകുമാര്‍ കഴിഞ്ഞ ഫെബ്രുവരിയില്‍ ഐലന്റിലുള്ള ഹുണ്ടായിയില്‍ ജോലിയ്ക്ക്‌ പ്രവേശിച്ചിരുന്നു. ജോലി കിട്ടിയതിനെ തുടര്‍ന്ന്‌ ഫെബ്രുവരി 22ന്‌ ശ്യാംകുമാര്‍ പഴനിയാത്രക്കു പോയതാണ്‌. തിരച്ചിലില്‍ പഴനി അടിവാരത്തെ ഒരു ലോഡ്ജില്‍ നിന്നും ശ്വാമിന്റെ ബാഗ്‌, വസ്ത്രങ്ങള്‍, സഹോദരിയുടെ കുട്ടിക്കുള്ള കളിപ്പാട്ടങ്ങള്‍ എന്നിവ കണ്ടെത്തിയിരുന്നു. കുണ്ടന്നൂര്‍ ജെബി സ്കൂള്‍ റിട്ട. അധ്യാപിക മഹിളാമണിയാണ്‌ ശ്വാമിന്റെ അമ്മ. സഹോദരങ്ങള്‍ : ആശ (പൂതൃക്ക ഗ്രാമ പഞ്ചായത്ത്‌, കോലഞ്ചേരി), സജിനി (വിദ്യാര്‍ത്ഥിനി). തമിഴ്‌നാട്‌ പോലീസിനോടോപ്പം ക്രൈം ഡിറ്റാച്ച്മെന്റ്‌ അസി. കമ്മിഷണര്‍ സുനില്‍ കുമാര്‍, രമേശന്‍, സുധീര്‍, സുരേഷ്‌, പനങ്ങാട്‌ എസ്‌ഐ പി.എന്‍.പുരുഷോത്തമന്‍, ഗിരീഷ്‌ എന്നിവര്‍ ചേര്‍ന്നാണ്‌ മൃതദേഹാവശിഷ്ടങ്ങള്‍ പുറത്തെടുത്തത്‌.
    
</TEXT>
</DOC>