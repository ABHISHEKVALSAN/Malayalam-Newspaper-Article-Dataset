<DOC>
<DOCNO>114053104110.utf8</DOCNO>
<TEXT>


           സഹ. വകുപ്പ് ജീവനക്കാര്‍ക്ക് ജെഡിസി വേണമെന്ന ചട്ടം ഒഴിവാക്കുന്നു    

Saturday 31 May 2014 12:10 am IST

        കോഴിക്കോട്: സഹകരണ വകുപ്പിലെ ജീവനക്കാര്‍ അധിക യോഗ്യതയായി ജെഡിസി (ജൂനിയര്‍ ഡിപ്ലോമ ഇന്‍ കോ-ഓപ്പറേഷന്‍) പരീക്ഷ പാസായിരിക്കണമെന്ന ചട്ടം ഒഴിവാക്കുന്നു. ഇത് സംബന്ധിച്ച ഉത്തരവ് അടുത്ത വര്‍ഷത്തോടെ പുറത്തിറങ്ങുമെന്നാണ് സൂചന. അതിന്റെ ഭാഗമായി സബോര്‍ഡിനേറ്റ് സര്‍വ്വീസ് നിയമത്തില്‍  ആവശ്യമായ ഭേദഗതി വരുത്താന്‍ തീരുമാനമായി. ജീവനക്കാരുടെ ഭാവി സംബന്ധിച്ച ആശങ്ക ഇല്ലാതാക്കുന്നതാണ് ഈ നടപടി.
ബികോം കോ-ഓപ്പറേഷന്‍ ഉണ്ടെങ്കില്‍ കൂടി സഹകരണ വകുപ്പിലെ ഇന്‍സ്‌പെക്ടര്‍മാരും ഓഡിറ്റര്‍മാരും ജെഡിസി പാസ്സായിരിക്കണമെന്നാണ് ചട്ടം. ഇതോടെ വകുപ്പിലെ മുന്നൂറോളം ജീവനക്കാരാണ് വെട്ടിലായത്. ജെഡിസി ഇല്ലാത്തതിനാല്‍ സര്‍വ്വീസ് ചട്ടപ്രകാരം ഇവരുടെ പ്രൊബേഷന്‍ ഡിക്ലയര്‍ ചെയ്തില്ലെന്ന് മാത്രമല്ല ഇന്‍ക്രിമെന്റടക്കമുള്ള എല്ലാ ആനുകൂല്യങ്ങളും തടയുകയും ചെയ്തു.
നാല് വര്‍ഷത്തിലധികമായി ഈ സ്ഥിതി. പ്രശ്‌നം പരിഹരിക്കണമെന്നാവശ്യപ്പെട്ട് സര്‍വ്വീസ് സംഘടനകള്‍ സര്‍ക്കാരില്‍ നിരന്തരം സമ്മര്‍ദവും ചെലുത്തിയിരുന്നു. ജീവനക്കാരെ പഠിപ്പിക്കാന്‍ ജെഡിസി കോഴ്‌സിന്  ആവശ്യമായ സീറ്റില്ലാത്തതും സര്‍ക്കാറിനെ സമ്മര്‍ദ്ദത്തിലാക്കിയിരുന്നു.
വകുപ്പ് മന്ത്രിയുടെ നിര്‍ദ്ദേശപ്രകാരം കഴിഞ്ഞ ദിവസം  സെക്രട്ടറിയുടെ അദ്ധ്യക്ഷതയില്‍ ചേര്‍ന്ന സര്‍വ്വീസ് സംഘടനകളുടെ യോഗത്തിലാണ് പ്രശ്‌ന പരിഹാരത്തിന് വ്യക്തതയുണ്ടായത്. ജെഡിസി വേണമെന്ന ചട്ടം ഒഴിവാക്കാന്‍ ഈ യോഗത്തില്‍ തീരുമാനമായി. ഇതിനായി സബോര്‍ഡിനേറ്റ് സര്‍വ്വീസ് നിയമത്തില്‍ ഭേദഗതി വരുത്തും.
തുടര്‍ന്നിത് നിയമസഭാ സബ്ജറ്റ് കമ്മിറ്റിയുടെയും മന്ത്രാലയത്തിന്റെയും അംഗീകാരത്തിനായി സമര്‍പ്പിക്കും. ഉത്തരവ് പുറത്തിറങ്ങാന്‍ കാലതാമസമെടുക്കുകയാണെങ്കില്‍, അതിനിടെ ജീവനക്കാര്‍ക്ക് ഇന്‍ക്രിമെന്റ് നല്‍കുന്ന കാര്യവും പരിഗണിക്കാമെന്ന് യോഗത്തില്‍ വ്യക്തമാക്കി.
ഉത്തരവ് പ്രാബല്യത്തിലായാല്‍ ജീവനക്കാരുടെ പ്രൊബേഷന്‍ ഡിക്ലയര്‍ ചെയ്യപ്പെടും. പ്രതിമാസ ശമ്പളത്തില്‍ 2000 മുതല്‍ 3500 രൂപയുടെ വര്‍ദ്ധനവുണ്ടാകും. നാല് വര്‍ഷത്തെ ഇന്‍ക്രിമെന്റും ഡിഎ അടക്കമുള്ള മറ്റാനുകൂല്യങ്ങളും ലഭ്യമാകും.

എം.കെ. രമേഷ്‌കുമാര്‍

</TEXT>
</DOC>