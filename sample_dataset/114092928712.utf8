<DOC>
<DOCNO>114092928712.utf8</DOCNO>
<TEXT>


            ഏഴ് വര്‍ഷത്തിനിടെ റിപ്പോര്‍ട്ട് ചെയ്തത് 5367 കേസുകള്‍    

Monday 29 September 2014 1:36 am IST

        തൊടുപുഴ: സംസ്ഥാനത്ത് മയക്കുമരുന്ന് കേസുകള്‍ വര്‍ദ്ധിക്കുന്നു. സംസ്ഥാന ക്രൈംറിക്കാര്‍ഡ് ബ്യൂറോ ഇത് സംബന്ധിച്ച കേസുകളുടെ കണക്ക് പുറത്തുവിട്ടു. 2008-ല്‍ എന്‍ഡിപിഎസ് ആക്ട് പ്രകാരം 508 കേസുകളാണ് റിപ്പോര്‍ട്ട് ചെയ്യപ്പെട്ടത്. 2009-ല്‍ 646 ആയി. 2010,2011 കാലഘട്ടത്തിലേക്ക് കടന്നപ്പോള്‍ 769,693 എന്നിങ്ങനെയായിരുന്നു കേസുകള്‍. 2012,2013 വര്‍ഷങ്ങളില്‍ 696,974 എന്നിങ്ങനെ കേസുകളുടെ എണ്ണം ഉയര്‍ന്നു. 2014 ജനുവരി മുതല്‍ ജൂലൈ വരെയുള്ള കേസുകള്‍ കേട്ടാല്‍ ഞെട്ടിത്തരിച്ച്‌പോകും. 1081 കേസുകളാണ് സംസ്ഥാനത്ത് രജിസ്റ്റര്‍ ചെയ്തിരിക്കന്നത്. ഏഴ് വര്‍ഷത്തിനിടെ അയ്യായിരത്തിലധികം കേസുകളാണ് രജിസ്റ്റര്‍ ചെയ്തിരിക്കുന്നത്. ഈ കേസുകളെല്ലാം കഞ്ചാവ്, ഹാഷിഷ് ഓയില്‍, ബ്യൂപ്രിനോര്‍ഫിന്‍ എന്നിവ കടത്തിയതിന് റിപ്പോര്‍ട്ട് ചെയ്ത കേസുകളാണ്.  കേരളത്തില്‍ കൂടുതല്‍ കേസുകള്‍ കഞ്ചാവ് കടത്തുമായി ബന്ധപ്പെട്ടതാണ്. ഒരു കിലോയില്‍ കുറവ് അളവില്‍ കഞ്ചാവ് പിടിക്കപ്പെട്ടാല്‍ ഒരു വര്‍ഷം തടവും ഇരുപതിനായിരം രൂപയുമാണ് ശിക്ഷ വിധിക്കാറുള്ളത്. എന്നാല്‍ ഒരു കിലോയിലധികം കഞ്ചാവ് പിടിക്കപ്പെട്ടാല്‍ പ്രതികള്‍ക്ക് പത്ത് വര്‍ഷം തടവും ഒരു ലക്ഷം രൂപ പിഴയുമാണ് ശിക്ഷ. എന്നാല്‍ ഹാഷിഷ് ഓയില്‍ ഉള്‍പ്പെടെയുള്ള ലഹരി വസ്തുക്കളുമായി പിടിക്കപ്പെട്ടാല്‍ പ്രതികള്‍ക്ക് പത്ത് മുതല്‍ ഇരുപത് വര്‍ഷം വരെയാണ് തടവ്.
    
</TEXT>
</DOC>