<DOC>
<DOCNO>114022578525.utf8</DOCNO>
<TEXT>


            ഇന്ത്യ ഇറ്റലിക്ക് കീഴടങ്ങി     

Tuesday 25 February 2014 12:13 am IST

ന്യൂദല്‍ഹി: കടല്‍ക്കൊലക്കേസില്‍ ഇന്ത്യ, കോണ്‍ഗ്രസ് അധ്യക്ഷ സോണിയയുടെ ജന്മരാജ്യമായ  ഇറ്റലിക്ക് കീഴടങ്ങി. കേവലം ആറുകോടി ജനങ്ങള്‍ മാത്രമുള്ള ഒരു  കൊച്ചു  രാജ്യത്തിനു മുന്നിലാണ്  ലോകത്തിലെ ഏറ്റവും വലിയ ജനാധിപത്യ രാജ്യം  മുട്ടുകുത്തിയത്.

കടല്‍ക്കൊലക്കേസില്‍ ഇറ്റാലിയന്‍ നാവികര്‍ക്കെതിരെ  സുവ നിയമം ചുമത്തേണ്ടെന്ന് കേന്ദ്രസര്‍ക്കാര്‍ സുപ്രീംകോടതിയില്‍  സത്യവാങ്മൂലം നല്‍കി. ഇറ്റലിയുടേയും യൂറോപ്യന്‍ യൂണിയന്റേയും ശക്തമായ  സമ്മര്‍ദ്ദത്തിനു വഴങ്ങിയാണ് നാവികര്‍ക്കെതിരായ കേസിനെ  ദുര്‍ബലപ്പെടുത്തുന്ന നിലപാട് കേന്ദ്രസര്‍ക്കാര്‍ സ്വീകരിച്ചത്.

കടല്‍ക്കൊല  തടയുന്നതിനുള്ള ഭീകരവിരുദ്ധ നിയമമായ സുവ പിന്‍വലിച്ചതോടെ  കടല്‍ക്കൊലക്കേസില്‍ എന്‍ഐഎ നടത്തിയ അന്വേഷണം അപ്രസക്തമാകും. സുവ  ഒഴിവായതോടെ കേസില്‍ എന്‍ഐഎ നടത്തിയ അന്വേഷണത്തിനെതിരെ ഇറ്റാലിയന്‍  അഭിഭാഷകര്‍ കോടതിയില്‍ രംഗത്തെത്തി. എന്‍ഐഎ അന്വേഷണം തുടരണമെന്നു തന്നെയാണ്  കേന്ദ്രസര്‍ക്കാര്‍ കോടതിയില്‍ പറഞ്ഞതെങ്കിലും എന്‍ഐഎ അന്വേഷണം വേണോ  വേണ്ടയോ എന്നകാര്യത്തില്‍ കോടതിക്ക് അന്തിമതീരുമാനം സ്വീകരിക്കാമെന്നാണ്  സര്‍ക്കാര്‍ നിലപാട്.

ഇക്കാര്യത്തില്‍ സുപ്രീം കോടതി പറയുന്നതുപോലെ  ചെയ്യാമെന്നാണു കേന്ദ്രസര്‍ക്കാരിനുള്ള നിയമോപദേശം.
എന്‍ഐഎ  അന്വേഷണക്കാര്യത്തില്‍ നിലപാട് അറിയിക്കണമെന്നാവശ്യപ്പെട്ട് സുപ്രീംകോടതി  കേന്ദ്രസര്‍ക്കാരിന് നോട്ടീസയച്ചിട്ടുണ്ട്. രണ്ടാഴ്ചയ്ക്കകം  ഇക്കാര്യത്തില്‍ നിലപാട് വ്യക്തമാക്കാനും നിര്‍ദ്ദേശിച്ചു. ഇനി കേസില്‍  എന്‍ഐഎ ആണോ അതോ മറ്റേതെങ്കിലും ഏജന്‍സിയാണോ അന്വേഷിക്കുക എന്ന കാര്യം കോടതി  പരിശോധിക്കും. എന്‍ഐഎ അന്വേഷണം സംബന്ധിച്ചുള്ള വാദം മൂന്നംഗ ബെഞ്ച്  കേള്‍ക്കുമെന്നും സുപ്രീംകോടതി അറിയിച്ചു.

സുവ ഒഴിവാക്കുന്ന  തീരുമാനത്തിനെതിരായ കേരളത്തിന്റെ അഭിഭാഷകരുടെ വാദം കോടതി  കണക്കിലെടുത്തില്ല. കേരള പൊലീസ് 2012 മേയ് 18നു ഫയല്‍ ചെയ്ത  കുറ്റപത്രത്തില്‍ നാവികര്‍ക്കെതിരെ സുവയുടെ വകുപ്പുകള്‍  ഉള്‍പ്പെടുത്തിയിരുന്നു. എന്നാല്‍ കേസ് ഏറ്റെടുത്ത കേന്ദ്രസര്‍ക്കാര്‍  ഇറ്റലിക്കനുകൂലമായി സ്വീകരിച്ച ദുര്‍ബല നടപടികളുടെ തുടര്‍ച്ചയാണ് സുവ  ഒഴിവാക്കിയുള്ള സത്യവാങ്മൂലം.

ഇന്ത്യയിലെ ഇറ്റാലിയന്‍ അംബാസിഡര്‍  ഡാനിയല്‍ മാന്‍സിനിയെ തിരിച്ചു വിളിച്ച് കഴിഞ്ഞയാഴ്ച ഇന്ത്യയ്ക്കു മേലുള്ള  സമ്മര്‍ദ്ദം ഇറ്റലി ശക്തമാക്കിയിരുന്നു. കടല്‍ക്കൊല കേസ് അനന്തമായി  നീണ്ടുപോകുന്നത് ഒരു തരത്തിലും അംഗീകരിക്കാനാവില്ലെന്നും കേസ് നീണ്ടു  പോകുന്നത് യുദ്ധസമാനമായ അന്തരീക്ഷമാണ് സൃഷ്ടിച്ചിരിക്കുന്നതെന്നും  ഇറ്റാലിയന്‍ വിദേശകാര്യമന്ത്രി പ്രസ്താവന നടത്തുകയും ചെയ്തു. വിവിധ  പാശ്ചാത്യ രാജ്യങ്ങളില്‍നിന്നും ഇന്ത്യന്‍ വിദേശകാര്യമന്ത്രാലയത്തിനു  മേലുണ്ടായ കടുത്ത സമ്മര്‍ദ്ദത്തേ തുടര്‍ന്നാണ് സുവ ഒഴിവാക്കാനുള്ള  നിലപാടിലേക്ക് ഇന്ത്യ എത്തിച്ചേര്‍ന്നത്. നാവികരെ പൂര്‍ണ്ണമായും  കുറ്റവിമുക്തരാക്കി സ്വദേശത്തേക്ക് മടങ്ങാന്‍ അനുവദിക്കണമെന്ന ആവശ്യവുമായി  ഇറ്റലി മുന്നോട്ടു പോകുമ്പോള്‍ രാജ്യതാല്‍പ്പര്യങ്ങള്‍ ബലികഴിച്ചുകൊണ്ടുള്ള  നിലപാടുകളാണ് കേന്ദ്രസര്‍ക്കാര്‍ കേസില്‍ സ്വീകരിക്കുന്നത്.
    
</TEXT>
</DOC>