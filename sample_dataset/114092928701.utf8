<DOC>
<DOCNO>114092928701.utf8</DOCNO>
<TEXT>


           തമിഴ്‌നാട്ടിലെ സംഘര്‍ഷം കേരളത്തെ ബാധിച്ചു തുടങ്ങി    

Monday 29 September 2014 1:13 am IST

        കൊച്ചി: ജയലളിത ജയിലിലായി പകരം മഖ്യമന്ത്രി വരുന്നെങ്കിലും തമഴ്‌നാട്ടില്‍ പലയിടത്തും സംഘര്‍ഷ സ്ഥിതിയാണ്. അതിര്‍ത്തി പ്രദേശങ്ങളിലെ അനിശ്ചിതം കേരളത്തെ പല തരത്തിലും ബാധിക്കുകയാണ്.
കേരള വിപണിയെ കാര്യമായി ബാധിച്ചിട്ടുണ്ട്, പ്രത്യേകിച്ച് നവരാത്രി ആഘോഷം കൂടി നടക്കുന്ന സമയമായതിനാല്‍. നിത്യേന നൂറുകണക്കിന് ലോഡ് പച്ചക്കറികളും പൂക്കളുമാണ് സംസ്ഥാനത്തെത്തിച്ചേരുന്നത്. പലവ്യഞ്ജനം വേറെയും. നിര്‍മാണത്തിനുപയോഗിക്കുന്ന അസംസ്‌കൃത വസ്തുക്കളും കേരളത്തിലേക്ക് ഏറ്റവും കൂടുതല്‍ എത്തിച്ചേരുന്നത് തമിഴ്‌നാട്ടില്‍നിന്നാണ്. പൂക്കളുടെ വരവ് കുറഞ്ഞാല്‍ പൂജാഘോഷങ്ങളുടെ മാറ്റ് കുറയും. അതുപോലെ പച്ചക്കറി വരവ് കുറഞ്ഞാല്‍ അവയുടെ വില കുതിച്ചുയരും. അത്തരമൊരു സാഹചര്യത്തിലേക്കാണ് കാര്യങ്ങളുടെ പോക്ക്. മാത്രമല്ല, വിജയദശമിയാഘോഷത്തിലെ പ്രധാനപൂജാസാധനങ്ങളിലൊന്നായ കരിമ്പും കേരളത്തിലേക്കെത്തുന്നത് തമിഴ്‌നാട്ടില്‍നിന്നാണ്.
സംഘര്‍ഷം കെഎസ്ആര്‍ടിസിയുടെ വരുമാനത്തേയും സമരം ബാധിച്ചുകഴിഞ്ഞു. സംസ്ഥാനത്ത് കെഎസ്ആര്‍ടിസിക്ക് ഏറ്റവും കൂടുതല്‍ വരുമാനം ഉണ്ടാക്കിക്കൊടുക്കുന്ന റൂട്ടാണ് പാലക്കാട്-കോയമ്പത്തൂര്‍. പത്ത് മിനിറ്റില്‍ ഒന്നെന്ന വീതം കെഎസ്ആര്‍ടിസി അങ്ങോട്ടേക്ക് സര്‍വീസ് നടത്തുന്നുണ്ട്. ഇതുകൂടാതെ പഴനി, പൊള്ളാച്ചി, കന്യാകുമാരി, വേളാങ്കണ്ണി സര്‍വീസുകള്‍  വേറെയും. സംഘര്‍ഷത്തെ മുന്നില്‍ക്കണ്ട് അങ്ങോട്ടേക്കുള്ള സര്‍വീസുകള്‍ നിര്‍ത്തിവെച്ചിരിക്കയാണ്. പ്രശ്‌നം കൂടുന്തോറും വരുമാനത്തിന്റെ കാര്യത്തില്‍ കാര്യമായ കുറവുണ്ടാകും. നഷ്ടത്തിലോടുന്ന കെഎസ്ആര്‍ടിസിക്ക് കൂടുതല്‍ ആഘാതമാണ് ഇപ്പോഴത്തേത്. ഇതിനിടെ പ്രശ്‌നം പെട്ടെന്ന് പൊട്ടിപ്പുറപ്പെട്ടതിനാല്‍ പല കെഎസ്ആര്‍ടിസി ബസ്സുകളും തമിഴ്‌നാട്ടില്‍ തടയപ്പെട്ടുവെച്ചിരിക്കുകയാണ്. തമിഴ്‌നാട്ടിലേക്ക് വിവിധ ആവശ്യങ്ങള്‍ക്കായി പതിനായിരക്കണക്കിനാളുകളാണ് യാത്ര ചെയ്യുന്നത്. വ്യാപാര ആവശ്യങ്ങള്‍ക്കായും തൊഴില്‍പരമായും ഇവരെല്ലാം ഇപ്പോള്‍ തത്ക്കാലം ആശ്രയിക്കുന്നത് ട്രെയിനിനെയാണ്. സംഘര്‍ഷത്തില്‍ അയവുണ്ടായതിനുശേഷം മാത്രമേ സര്‍വീസുകള്‍ ആരംഭിക്കുകയുള്ളൂ.
ഇതിനുമുമ്പ് ജയലളിതയെ അറസ്റ്റു ചെയ്തപ്പോള്‍ ഉണ്ടായ പ്രത്യാഘാതം ഏറെയാണ്. എന്നാല്‍ അന്ന് ഡിഎംകെയായിരുന്നു സംസ്ഥാനം ഭരിച്ചിരുന്നത്. കേന്ദ്രം സ്ഥിതിഗതികള്‍ അനുനിമിഷം നിരീക്ഷിച്ചുകൊണ്ടിരിക്കുകയാണ്.
    
</TEXT>
</DOC>