<DOC>
<DOCNO>114101532999.utf8</DOCNO>
<TEXT>


           ക്ഷേത്രോപദേശക സമിതികളില്‍ അംഗത്വം നേടാന്‍ സിപിഎം അണികളുടെ ഇടി    

Wednesday 15 October 2014 11:10 pm IST

        തൃശൂര്‍: കൊച്ചിന്‍ ദേവസ്വം ബോര്‍ഡ് ക്ഷേത്രങ്ങളിലെ ഉപദേശക സമിതികളില്‍ അംഗത്വം നേടാന്‍ സിപിഎം അണികളുടെ തിരക്ക്. പ്രമുഖ ക്ഷേത്രങ്ങളില്‍ പത്തു രൂപയുടെ അപേക്ഷ ഫോം വാങ്ങാന്‍ വാഹനങ്ങളില്‍ വരെ ആളുകളെ കൊണ്ടുവരുന്നുണ്ട്.
തൃശൂര്‍ ജില്ലയിലെ തീര മേഖലയിലുള്ള പ്രധാന ക്ഷേത്രത്തില്‍ തൊഴിലുറപ്പ് തൊഴിലാളികളെ കൂട്ടമായെത്തിച്ചാണ് സിപിഎം പ്രവര്‍ത്തകര്‍ അപേക്ഷാഫോം വാങ്ങുന്നത്.

അംഗത്വം നേടിയാല്‍ ദേവസ്വത്തില്‍ ജോലി ലഭിക്കുമെന്ന കുപ്രചരണം നടത്തിയാണ് സ്ത്രീകളെ കൊണ്ടുവരുന്നത്. ഇതിനോടകം ഈ ക്ഷേത്രത്തില്‍ ആയിരത്തോളം അപേക്ഷകളാണ് നല്‍കിയത്. ആകെ 22 അംഗങ്ങളെയാണ് തെരഞ്ഞെടുക്കേണ്ടത്.  നറുക്കെടുപ്പിലുടെയാണ് എക്‌സിക്യുട്ടീവ് അംഗങ്ങളെ തെരഞ്ഞെടുക്കുന്നത്. ഇതില്‍ നിന്നാണ് പ്രസിഡന്റ് അടക്കമുള്ളവരെ തെരഞ്ഞെടുക്കും. തൃശൂര്‍,എറണാകുളം,പാലക്കാട് ജില്ലകളിലാണ് കൊച്ചിന്‍ ദേവസ്വം ബോര്‍ഡിന്റെ ഭൂരിഭാഗം ക്ഷേത്രങ്ങളും.  ചെറിയ ക്ഷേത്രങ്ങളില്‍ പോലും ഉപദേശക സമിതികളില്‍ കയറിപ്പറ്റാന്‍ നിരവധി സിപിഎംക്കാരാണ് അപേക്ഷ സമര്‍പ്പിച്ചിട്ടുള്ളത്.
പല ക്ഷേത്രങ്ങളിലിലും ഫോം വാങ്ങാന്‍ ക്യൂ  നില്‍ക്കേണ്ട അവസ്ഥയാണ്. ഇടതുപക്ഷ സംഘടനകളിലെ മുന്‍ പഞ്ചായത്ത് പ്രസിഡന്റുമാരും അപേക്ഷ ഫോം വാങ്ങിയിട്ടുണ്ട്.ദേവസ്വം മനേജര്‍മാര്‍ നേരിട്ട് മാത്രമെ അപേക്ഷ നല്‍കുകയുള്ളു. പല ക്ഷേത്രങ്ങളിലും ഫോം വാങ്ങിയവര്‍ ഇതുവരെ ക്ഷേതത്തില്‍ തിരിഞ്ഞ് നോക്കാത്തവരാണെന്ന് മാനേജര്‍മാര്‍ പറയുന്നു.
    
</TEXT>
</DOC>