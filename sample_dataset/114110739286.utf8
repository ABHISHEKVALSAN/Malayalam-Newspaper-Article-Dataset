<DOC>
<DOCNO>114110739286.utf8</DOCNO>
<TEXT>


           സോളാര്‍: സംശയ മുനയില്‍ മുഖ്യമന്ത്രിയും    

Friday 7 November 2014 10:37 pm IST

        തിരുവനന്തപുരം: സോളാര്‍ കേസില്‍ മുഖ്യമന്ത്രിയുടെ ഓഫീസ് അന്വേഷണ പരിധിയിലേക്ക് വരുന്നത് കേസുമായി ബന്ധപ്പെട്ട ഇടപാടുകള്‍ വീണ്ടും ജനശ്രദ്ധയാകര്‍ഷിക്കാന്‍ ഇടയാക്കും. സോളാര്‍ തട്ടിപ്പ് കേസില്‍ മുഖ്യമന്ത്രിയുടെ ഓഫീസിന് വ്യക്തമായ പങ്കുണ്ടെന്ന ആരോപണം ആദ്യം മുതല്‍ തന്നെ ശക്തമായിരുന്നു.

മുഖ്യമന്ത്രി ഉമ്മന്‍ചാണ്ടിയുമായി ഏറ്റവും അടുത്ത് നിന്നിരുന്ന മൂന്ന് ജീവനക്കാരാണ് സരിതയുമായി അടുപ്പം പുലര്‍ത്തിയതിന് പുറത്തായത്. ഇവര്‍ക്ക് സോളാര്‍ തട്ടിപ്പുമായി പ്രത്യക്ഷത്തില്‍ തന്നെ ബന്ധമുണ്ടെന്ന ആരോപണങ്ങള്‍ ശരി വയ്ക്കുന്ന തരത്തിലാണ് പിന്നീടുണ്ടായ സംഭവങ്ങള്‍.

ജീവനക്കാര്‍ മുഖ്യമന്ത്രിയുടെ ഓഫീസില്‍ നിന്ന് പുറത്തായെങ്കിലും പ്രതിസ്ഥാനത്ത് മുഖ്യമന്ത്രി തന്നെയാണെന്ന ആരോപണം  ശരിവയ്ക്കുന്ന തരത്തിലാണ് സോളാര്‍ കമ്മീഷന്റെ ഇപ്പോഴത്തെ തീരുമാനം. മുഖ്യമന്ത്രിയുടെ പേഴ്‌സണല്‍ സ്റ്റാഫംഗങ്ങളായ ജോപ്പന്‍, ജിക്കു മോന്‍ ജേക്കബ്, ഗണ്‍മാന്‍ സലിം രാജ് എന്നിവരെയാണ് സോളാര്‍ കേസുമായി ബന്ധപ്പെട്ട് പുറത്താക്കിയത്. ഇവര്‍ക്ക് സോളാര്‍ കേസിലെ മുഖ്യപ്രതി സരിത നായരുമായി വഴിവിട്ട ബന്ധമുണ്ടെന്ന് അന്വേഷണത്തില്‍ തെളിഞ്ഞിരുന്നു. ജോപ്പനുമായും സലിം രാജുമായുള്ള അടുപ്പം ഉപയോഗിച്ചാണ് സരിത സെക്രട്ടറിയേറ്റിലും മുഖ്യമന്ത്രിയുടെ ഓഫീസിലും ബന്ധം സ്ഥാപിച്ചത്.
മുഖ്യമന്ത്രിയുമായി സരിതയ്ക്ക് കൂടിക്കാഴ്ച ഒരുക്കിയതും ജോപ്പനായിരുന്നു. മുഖ്യമന്ത്രിയുമായും ഓഫീസുമായുമുള്ള ബന്ധം ഉപയോഗിച്ചാണ് സരിത പലരെയും തട്ടിപ്പിനിരയാക്കിയത്. മുഖ്യമന്ത്രിയുടെ ഔദ്യോഗിക വസതിയിലെ ലാന്‍ഡ് നമ്പറില്‍ നിന്നുള്‍പ്പെടെ ജിക്കുവും, ജോപ്പനും, സലിംരാജും സരിതയുമായി ബന്ധപ്പെട്ടിരുന്നുവെന്നതിന്റെ രേഖകള്‍ പുറത്ത് വന്നിരുന്നു.
പേഴ്‌സണല്‍ സ്റ്റാഫംഗങ്ങളെ പുറത്താക്കിയതിന് ശേഷവും സരിത മുഖ്യമന്ത്രിയുമായും ഓഫീസുമായും ബന്ധപ്പെട്ടിരുന്നുവെന്നാണ് വിവരം. സോളാര്‍ കേസന്വേഷണ പരിധിയില്‍ മുഖ്യമന്ത്രിയുടെ ഓഫീസും വരണമെന്ന് ആവശ്യപ്പെട്ട് പ്രതിപക്ഷം പ്രക്ഷോഭം സംഘടിപ്പിച്ചതും അതിനാലാണ്. എന്തായാലും ബാര്‍ കോഴ കേസില്‍ വെട്ടിലായ യുഡിഎഫിന്റെ തലയില്‍ ഇടിത്തീ വീണ അവസ്ഥയാണിപ്പോള്‍. ജുഡീഷ്യല്‍ അന്വേഷണം പ്രഖ്യാപിച്ചപ്പോള്‍ സര്‍ക്കാര്‍ മുഖ്യമന്ത്രിയുടെ ഓഫീസും അന്വേഷണ പരിധിയില്‍ വരുമെന്ന് വ്യക്തമായി പറഞ്ഞിരുന്നില്ല. നിയമസഭയിലും പുറത്തുമുണ്ടായ എല്ലാ ആരോപണങ്ങളും അന്വേഷണ പരിധിയില്‍ വരുമെന്നായിരുന്നു അന്വേഷണ വിഷയങ്ങളില്‍ പറഞ്ഞിരുന്നത്. എന്നാല്‍ ഇപ്പോള്‍ അന്വേഷണ കമ്മീഷന്‍ തന്നെയാണ് മുഖ്യമന്ത്രിയുടെ ഓഫീസും അന്വേഷണ പരിധിയില്‍ വരുമെന്ന് വ്യക്തമാക്കിയിരിക്കുന്നത്.

മുഖ്യമന്ത്രിയുടെ ഓഫീസും അന്വേഷണ പരിധിയില്‍ വന്നതോടെ സോളാര്‍ തട്ടിപ്പുമായി ബന്ധപ്പെട്ട കൂടുതല്‍ വിവരങ്ങള്‍ പുറത്ത് വരുമെന്നുറപ്പാണ്. അടുത്ത മാസം നിയമസഭാ സമ്മേളനം ചേരാനിരിക്കെ പ്രതിപക്ഷം ഇത് ആയുധമാക്കുമെന്നതില്‍ തര്‍ക്കമില്ല. ബാര്‍ കോഴ അഴിമതിയില്‍ വെള്ളം കുടിച്ച് നില്‍ക്കുന്ന യുഡിഫ് ഇതോടെ കൂടുതല്‍ പ്രതിസന്ധിയിലുമാകും.
    
</TEXT>
</DOC>