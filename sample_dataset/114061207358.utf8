<DOC>
<DOCNO>114061207358.utf8</DOCNO>
<TEXT>


           ഏത്‌ വെല്ലുവിളിയും നേരിടാം: നാവികസേനാ മേധാവി    

Thursday 12 June 2014 10:17 pm IST

        കൊച്ചി: ഏതു വെല്ലുവിളിയും ഏറ്റെടുക്കുന്നതിന്‌ ഇന്ത്യന്‍ നാവികസേന സജ്ജമാണെന്ന്‌ നാവിക സേനാ മേധാവി അഡ്മിറല്‍ ആര്‍.കെ. ധവാന്‍. നാവികസേനയിലെ വിദഗ്ധ സേവനത്തിനും ധീരതയ്ക്കുമുള്ള പുരസ്കാരങ്ങള്‍ വിതരണം ചെയ്ത്‌ സംസാരിക്കുകയായിരുന്നു അദ്ദേഹം. വിവിധ വിഭാഗങ്ങളിലായി 38 വ്യക്തിഗത പുരസ്കാരങ്ങളും എട്ട്‌ സംഘങ്ങള്‍ക്കുള്ള പുരസ്കാരങ്ങളും അദ്ദേഹം വിതരണം ചെയ്തു.
സംഘബോധവും പരിശീലനവും നല്ല നാവികരെ വാര്‍ത്തെടുക്കുന്നതില്‍സുപ്രധാനമാണെന്നും വിദഗ്ദ ഉപകരണങ്ങള്‍ എത്രയുണ്ടെങ്കിലും അവയ്ക്കു പിന്നില്‍ പ്രവര്‍ത്തിക്കുന്ന മനുഷ്യരുടെ ശേഷി ഏറെ പ്രധാനമാണെന്നും അദ്ദേഹം പറഞ്ഞു. ഇതു വര്‍ധിപ്പിക്കുകഎന്നതാണ്‌ പരിശീലനത്തിന്റെ പ്രസക്തി. ഇതോടൊപ്പം തന്നെ കുടുംബാംഗങ്ങളും സമൂഹവും നാവികര്‍ക്കു നല്‍കുന്ന പിന്തുണയും പ്രധാനമാണ്‌. അത്യാധുനിക യുദ്ധകപ്പലുകളും വിമാനവാഹിനികളും ഇന്ത്യയ്ക്കുണ്ട്‌. കടല്‍മേഖലയുടെ സുരക്ഷ ഉറപ്പാക്കുക ഈ കാലത്ത്‌ വെല്ലുവിളി ഉയര്‍ത്തുന്നുവെന്നും അദ്ദേഹം പറഞ്ഞു. ദക്ഷിണ നാവിക സേനാ മേധാവി അഡ്മിറല്‍ സതീഷ്‌ സോണി അടക്കുമുള്ള പ്രമുഖര്‍ ചടങ്ങില്‍ സംബന്ധിച്ചു.
    
</TEXT>
</DOC>