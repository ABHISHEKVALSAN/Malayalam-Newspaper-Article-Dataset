<DOC>
<DOCNO>114121250597.utf8</DOCNO>
<TEXT>


           പടക്കനിര്‍മ്മാണ ശാലയില്‍ തീപ്പിടിത്തം; ഒരാള്‍ക്ക് ഗുരുതര പരിക്ക്    

Friday 12 December 2014 7:45 pm IST

ഗുരുതരമായി പൊള്ളലേറ്റ സിലിത
വള്ളികുന്നം(ആലപ്പുഴ): അനധികൃത പടക്കനിര്‍മ്മാണ ശാലയില്‍ തീപ്പിടിത്തം; ഒരാള്‍ക്ക് ഗുരുതര പരിക്ക്. പടക്കനിര്‍മ്മാണത്തില്‍ ഏര്‍പ്പെട്ടിരുന്ന വള്ളികുന്നം കടുവിനാല്‍ കൊച്ചുതെക്കേതില്‍ ശശിയുടെ ഭാര്യ സിലിത (48)യെ ഗുരുതരമായ പരിക്കുകളോടെ എറണാകുളത്തെ സ്വകാര്യആശുപത്രിയില്‍ പ്രവേശിപ്പിച്ചു. ഇവര്‍ക്ക് 70 ശതമാനത്തോളം പൊള്ളലേറ്റു. ഇന്നലെ രാവിലെ പത്തിനായിരുന്നു അപകടം.
ശശിയുടെ വീടിനുള്ളിലാണ് പടക്ക നിര്‍മ്മാണം നടക്കുന്നത്. രാവിലെ നിര്‍മ്മാണത്തിനിടെയാണ് പൊട്ടിത്തെറിച്ചത്. വീടിന് ഭാഗീകമായി കേടുപാടുകള്‍ സംഭവിക്കുകയും ഗൃഹോപകരണങ്ങള്‍ പൂര്‍ണമായും കത്തിനശിക്കുകയും ചെയ്തു.
വീടിനോട് ചേര്‍ന്നുള്ള കല്ലുവെട്ടു കുഴിയില്‍ നിന്നും പടക്കനിര്‍മ്മാണത്തിന് ആവശ്യമായ സാമഗ്രികളും വെടിമരുന്നും പോലീസ് കണ്ടെടുത്തു. പോലീസും അഗ്നിശമനസേനയും എത്തുന്നതിനു മുന്‍പ് നാട്ടുകാരുടെ നേതൃത്വത്തില്‍ തീ നിയന്ത്രണവിധേയമാക്കിയതിനാല്‍ വന്‍ ദുരന്തം ഒഴിവായി. കായംകുളം, മാവേലിക്കരയില്‍ നിന്നും എത്തിയ അഗ്നിശമനസേന തീ പൂര്‍ണമായും അണച്ചു.
വള്ളികുന്നം പോലീസ് കേസെടുത്ത് അന്വേഷണം ആരംഭിച്ചു.
സംഭവ സ്ഥലത്തോട് ചേര്‍ന്ന് അനധികൃത പടക്ക നിര്‍മ്മാണം നടത്തുന്ന പ്രദേശങ്ങളില്‍ പോലീസ് പരിശോധന ശക്തമാക്കി. ക്രിസ്മസ്, പുതുവത്സരാഘോഷങ്ങളുമായി ബന്ധപ്പെട്ടാണ് പ്രദേശം കേന്ദ്രീകരിച്ച് പടക്കം നിര്‍മ്മിക്കുന്നത്.

</TEXT>
</DOC>