<DOC>
<DOCNO>114031984641.utf8</DOCNO>
<TEXT>


           ഗുരുവായൂര്‍ നാലമ്പലത്തില്‍ ഭരണസമിതിയംഗവും മാനേജരും തമ്മിലടിച്ചു    

Wednesday 19 March 2014 10:39 pm IST

ഗുരുവായൂര്‍: ഗുരുവായൂര്‍ദേവസ്വം ഭരണസമിതിഅംഗവും, ക്ഷേത്ര മാനേജരും തമ്മില്‍ ക്ഷേത്രം നാലമ്പലത്തിനുള്ളില്‍ ഏറ്റുമുട്ടി. കയ്യാങ്കളിയില്‍ ഭരണസമിതി അംഗത്തിന്‌ പരിക്കേറ്റു. ഇദ്ദേഹത്തെ തൃശൂര്‍ മെഡിക്കല്‍ കോളേജില്‍ പ്രവേശിപ്പിച്ചു. തുടര്‍ന്ന്‌ മാനേജര്‍ ദേവസ്വം മെഡിക്കല്‍ സെന്ററില്‍ ചികിത്സ തേടി. 
ജീവനക്കാരുടെ പ്രതിനിധിയും, ഭരണസമിതി അംഗവുമായ എന്‍. രാജുവും, ക്ഷേത്ര മാനേജര്‍ കെ.ആര്‍. സുനില്‍കുമാറുമാണ്‌ നാലമ്പലത്തിനകത്തെ ഉപദേവ പ്രതിഷ്ഠയായ ഗണപതി ക്ഷേത്രത്തിന്‌ സമീപത്ത്‌ നേര്‍ക്കുനേര്‍ ഏറ്റുമുട്ടിയത്‌. ഉത്സവബലിയുടെ ഭാഗമായി ക്ഷേത്രം നാലമ്പലത്തിന്‌ അകത്തേക്ക്‌ ഭക്തജനങ്ങളെ പ്രവേശിപ്പിച്ചിരുന്നില്ല. 
രാജു, സുനിലിനെ മര്‍ദ്ദിച്ചതാണ്‌ തുടക്കം. സുനില്‍ തിരിച്ചടിച്ചതോടെ പരസ്പരം ആക്രോശിച്ചുകൊണ്ടുള്ള ആക്രമണമായി. മറ്റുജീവനക്കാരെത്തി തടയാന്‍ ശ്രമിച്ചെങ്കിലും ഫലിച്ചില്ല.പിന്നീട്‌ കൂടുതല്‍ ജീവനക്കാരെത്തിയാണ്‌ ഇരുവരേയും പിടിച്ചുമാറ്റിയത്‌. ദേവസ്വം അഡ്മിനിസ്റ്റ്രേറ്റര്‍ കെ. മുരളീധരനും, ഭരണസമിതി അംഗങ്ങളും സംഭവത്തിനു സാക്ഷിയായിരുന്നു.
മഹാരാഷ്ട്ര ഗവര്‍ണ്ണര്‍ കെ. ശങ്കരനാരായണന്റെ ബന്ധുക്കളെ നാലമ്പലത്തിനകത്ത്‌ കയറ്റുന്നതിനെ ചൊല്ലിയാണ്‌ തര്‍ക്കം തുടങ്ങിയത്‌. മെമ്പറുടെ താത്പര്യക്കാരെ നാലമ്പലത്തിനകത്ത്‌ നിര്‍ത്തിയ സാഹചര്യത്തില്‍ സര്‍ക്കാര്‍ അതിഥികളായ ഇവരേയും നാലമ്പലത്തിനകത്ത്‌ കയറ്റണമെന്ന്‌ മാനേജര്‍ ശഠിച്ചുവത്രെ. എന്നാല്‍ ഇത്രയും ഉന്നതരായവരെ ക്ഷേത്രം നാലമ്പലത്തിനകത്ത്‌ കയറ്റേണ്ട കാര്യം ഭരണസമിതി അംഗങ്ങളായ തങ്ങള്‍ക്കറിയാമെന്ന ഭരണസമിതി അംഗത്തിന്റെ മറുപടിയെ മാനേജര്‍ ചോദ്യം ചെയ്തു. ഇതാണ്‌ അടിപിടിയില്‍ കലാശിച്ചത്‌. 
സുനിലിന്റെ കയ്യിലും വയറിലും തലയുടെ പിന്‍ഭാഗത്തും മുറിവേറ്റിട്ടുണ്ട്‌. രാജുവിന്‌ കവിളത്തും നെറ്റിയിലും കയ്യിന്റെ പിന്‍ഭാഗത്തും മുറുവുണ്ട്‌. ഗുരുവായൂര്‍ ദേവസ്വം എംപ്ലോയീസ്‌ കോണ്‍ഗ്രസ്സിന്റെ പ്രസിഡന്റാണ്‌ മാനേജര്‍ സുനില്‍ കുമാര്‍. ഇതേ സംഘടനയുടെ എക്സിക്യൂട്ടിവ്‌ അംഗമാണ്‌ ഭരണസമിതി അംഗമായ എന്‍. രാജു. ഈ വിഷയവുമായി ബന്ധപ്പെട്ട്‌ ക്ഷേത്രം മാനേജര്‍ കെ.ആര്‍. സുനില്‍കുമാറിനെ അന്വേഷണ വിധേയമായി സസ്പെന്റ്‌ ചെയ്തതായി ദേവസ്വം ചെയര്‍മാന്‍ 'ജന്മഭൂമി'യോട്‌ പറഞ്ഞു. എന്നാല്‍ ഈ വിഷയവുമായി ബന്ധപ്പെട്ട്‌ സര്‍ക്കാരിന്റെ അനുമതിയില്ലാതെ ഭരണസമിതി അംഗത്തെ സസ്പെന്റ്‌ ചെയ്യാനാകില്ലെന്നും ചെയര്‍മാന്‍ അറിയിച്ചു.
    
</TEXT>
</DOC>