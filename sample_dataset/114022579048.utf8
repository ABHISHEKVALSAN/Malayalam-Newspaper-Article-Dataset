<DOC>
<DOCNO>114022579048.utf8</DOCNO>
<TEXT>


           തോറ്റവരും തൊപ്പി വയ്ക്കും; എസ്‌ഐ പട്ടികയില്‍ അഴിമതി    

Tuesday 25 February 2014 11:29 pm IST

        തിരുവനന്തപുരം: യോഗ്യതാ പരീക്ഷയില്‍ തോറ്റവരെ തിരുകിക്കയറ്റി പിഎസ്സി പുതിയ എസ്‌.ഐ പട്ടിക തയ്യാറാക്കി. 2010ല്‍ ആദ്യ പരീക്ഷ നടത്തിയപ്പോള്‍ തന്നെ എസ്‌.ഐ നിയമനം വിവാദത്തിലായതാണ്‌. പരീക്ഷ റദ്ദാക്കണമെന്ന ആവശ്യവും ഉയര്‍ന്നിരുന്നു. അത്‌ അംഗീകരിക്കാതെയാണ്‌ എഴുത്തു പരീക്ഷയില്‍ കുറഞ്ഞ മാര്‍ക്ക്‌ വാങ്ങിയവരെ കൂടി ഉള്‍പ്പെടുത്തി 838 പേര്‍ക്ക്‌ നിയമനം നല്‍കിയിരിക്കുന്നത്‌. ഇവര്‍ക്കുള്ള പരിശീലനം തിങ്കളാഴ്ച ആരംഭിക്കും. 

2007 സെപ്തംബര്‍ 28നാണ്‌ എസ്‌ഐ നിയമനത്തിനുള്ള വിജ്ഞാപനം പുറപ്പെടുവിച്ചത്‌. 2010 ഒക്ടോബറില്‍ ഒഎംആര്‍ ടെസ്റ്റ്‌ നടത്തി. ഈ പരീക്ഷയുടെ ചോദ്യം ചോര്‍ന്നു. മൊബെയില്‍ ഫോണില്‍ പുറത്തു നിന്ന്‌ ഉത്തരം പറഞ്ഞുകൊടുത്തെന്ന ആരോപണവും ഉയര്‍ന്നു. ക്രമക്കേടുണ്ടായെന്ന വാര്‍ത്ത പുറത്തുവന്നതോടെ പരീക്ഷ റദ്ദാക്കണമെന്ന ആവശ്യമുയര്‍ന്നിരുന്നു. നടപടി സ്വീകരിക്കുമെന്ന്‌ സര്‍ക്കാര്‍ ഉറപ്പു നല്‍കിയെങ്കിലും അന്വേഷണം പോലുമുണ്ടായില്ല. പകരം പിഎസ്സി വിജയിക്കാനായി 49 മാര്‍ക്കെങ്കിലും വേണമെന്ന നിബന്ധന വച്ചു. ഇത്തരത്തില്‍ തയ്യാറാക്കിയ പട്ടികയില്‍ 2711 പേര്‍ ഉള്‍പ്പെട്ടു. ഇവര്‍ക്കായി 2011 നവംബറില്‍ വീണ്ടും എഴുത്തു പരീക്ഷ നടത്തി. ഇതില്‍ നിന്ന്‌ 2416 പേരുടെ പട്ടിക പ്രസിദ്ധീകരിച്ചു. 

2013 ജനുവരിയില്‍ ഇവര്‍ക്ക്‌ കായികക്ഷമതാ പരീക്ഷ നടത്തി. 848 പേരെ ഉള്‍പ്പെടുത്തി പട്ടിക തയ്യാറാക്കി. പിന്നീട്‌ അഭിമുഖത്തിന്റെ അടിസ്ഥാനത്തില്‍ 838 പേരുടെ അവസാന പട്ടിക തയ്യാറാക്കി. കായിക ക്ഷമതാ പരീക്ഷയുടെ നടപടികള്‍ റിക്കോര്‍ഡ്‌ ചെയ്തത്‌ വിവരാവകാശ നിയമപ്രകാരം ചോദിച്ചെങ്കിലും പിഎസ്സി നല്‍കിയില്ല. കായിക പരീക്ഷ ജയിച്ചത്‌ 600 പേര്‍ മാത്രമാണ്‌. 248 പേരെ അനര്‍ഹമായി തിരുകി കയറ്റുകയായിരുന്നു. കൂടാതെ 49 മാര്‍ക്കില്ലാത്ത നിരവധി പേര്‍ അവസാന പട്ടികയില്‍ കയറിക്കൂടുകയും ചെയ്തു. 

35 വയസ്സാണ്‌ പ്രായപരിധി . നിയമനം ലഭിച്ച്‌ പരിശീലനത്തിന്‌ തെരഞ്ഞെടുക്കപ്പെട്ടവരില്‍ 1969ലും 70ലും 71ലും ജനിച്ചവരുണ്ട്‌. ആദ്യം തന്നെ പുറത്താകേണ്ടവരാണ്‌ അന്തിമപട്ടികയിലിടം നേടിയത്‌. പിഎസ്സിയും സര്‍ക്കാരിലെ ചിലരും ചേര്‍ന്ന്‌ നടത്തിയ ഗൂഢാലോചനയുടെ ഫലമായാണിതെന്ന ആരോപണമാണ്‌ ഉയരുന്നത്‌. ലക്ഷങ്ങള്‍ കോഴവാങ്ങി എസ്‌ഐ നിയമന പട്ടിക അട്ടിമറിക്കുകയായിരുന്നു എന്നും ചൂണ്ടിക്കാട്ടപ്പെടുന്നു.

ആര്‍. പ്രദീപ്‌

</TEXT>
</DOC>