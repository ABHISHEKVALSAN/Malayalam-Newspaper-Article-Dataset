<DOC>
<DOCNO>114030681118.utf8</DOCNO>
<TEXT>


           സ്വര്‍ണ്ണം: വ്യാപാരത്തില്‍ വന്‍ നികുതിവെട്ടിപ്പ്‌; നേതാക്കളും കൂട്ട്‌    

Thursday 6 March 2014 10:16 pm IST

        കൊച്ചി: സ്വര്‍ണ്ണ കള്ളക്കടത്തുകാര്‍ക്കു പുറമേ സ്വര്‍ണ്ണ വ്യാപാരത്തിലെ നികുതിവെട്ടിപ്പുകാര്‍ക്കും രാഷ്ട്രീയ നേതൃത്വത്തിന്റെ കൂട്ടും സംരക്ഷണവും. ഇതുവഴി സംസ്ഥാന ഖജനാവിനു നഷ്ടമാകുന്നത്‌ കോടികളാണ്‌. സര്‍ക്കാരിന്റെ സഹായവും രാഷ്ട്രീയ നേതൃത്വത്തിന്റെ സംരക്ഷണവും അനുഭവിച്ച്‌ വന്‍വെട്ടിപ്പു നടത്തുന്ന വ്യാപാരികള്‍ക്കിടയില്‍ നേരും നെറിയുമുള്ള വ്യാപാരികളാണ്‌ പ്രതിസിന്ധിയിലാകുന്നത്‌. 
അനധികൃത സ്വര്‍ണ്ണക്കടത്തു പോലെ തന്നെ അധികൃത സ്വര്‍ണ്ണവ്യാപാരവും രാഷ്ട്രീയ- ഉദ്യോഗസ്ഥ തലങ്ങളിലുള്ള ചിലര്‍ക്ക്‌ ചാകരക്കൊയ്ത്താണ്‌. സംസ്ഥാനത്തിന്റെ സാമ്പത്തിക വ്യവസ്ഥ തന്നെ അട്ടിമറിക്കുന്ന വിധത്തിലാണ്‌ ചില സ്വര്‍ണ്ണ ഇടപാടുകാരും രാഷ്ട്രീയ-ഉദ്യോഗസ്ഥ നേതൃത്വവുമായുള്ള ബന്ധം. 
കേരളത്തില്‍ ഒരു വര്‍ഷം ശരാശരി 25,000 കോടി രൂപയുടെ അധികൃത സ്വര്‍ണ്ണ വ്യാപാരം നടക്കുന്നതായാണ്‌ കണക്ക്‌. ഇതിന്റെ നികുതിയിനത്തില്‍ സര്‍ക്കാരിന്‌ ലഭിക്കേണ്ടത്‌ ഏകദേശം 1200 കോടിയാണ്‌. എന്നാല്‍ കഴിഞ്ഞ വര്‍ഷം സ്വര്‍ണ്ണ വില്‍പ്പനയിലെ നികുതിയിനത്തില്‍ ഖജനാവിലെത്തിയത്‌ 200 കോടിയില്‍ താഴെ മാത്രം. അതായത്‌ 1000 കോടിയിലേറെ രൂപയുടെ നികുതി വെട്ടിപ്പ്‌ ഈ മേഖലയില്‍ നടക്കുന്നു. ഇതിന്റെ ഗുണഫലം കൃത്യമായി രാഷ്ട്രീയ- ഉദ്യോഗസ്ഥ തലങ്ങളിലുള്ളവര്‍ക്ക്‌ ലഭിക്കുന്നുണ്ട്‌. തെളിവുണ്ടെങ്കിലും പരിശോധന ക്കോ നടപടിക്കോ കഴിയില്ലെന്ന്‌ സത്യസന്ധരായ ഉദ്യോഗസ്ഥര്‍ നിസ്സഹായത വെളിപ്പെടുത്തുന്നു. 
ഏതു മുന്നണിയുടെ സര്‍ക്കാര്‍ അധികാരത്തില്‍ വന്നാലും ഇതിനു മാറ്റമില്ല. സംസ്ഥാനത്തിന്റെ പൊതു വികസനത്തിന്‌ ഉപയോഗപ്പെടുത്തേണ്ട കോടികളാണ്‌ അവിഹിത കൂട്ടുകെട്ടിലൂടെ കൊള്ളയടിക്കപ്പെടുന്നത്‌. കൃത്യമായി കണക്കു സൂക്ഷിച്ച്‌ നികുതിയടച്ച്‌ വ്യാപാരം നടത്തുന്ന സ്വര്‍ണ്ണവ്യാപാരികള്‍ പോലും ഇതുമൂലം പ്രതിസന്ധിയിലാവുകയാണ്‌. കോടികള്‍ കൊള്ളലാഭം കൊയ്യുന്നവരുമായി ഇവര്‍ക്ക്‌ മത്സരിക്കേണ്ടി വരുന്നു. 
അനധികൃത സ്വര്‍ണ്ണക്കടത്തുമാഫിയക്ക്‌ സംസ്ഥാനത്തെ പ്രമുഖ രാഷ്ട്രീയ പാര്‍ട്ടികളുടെ നേതൃത്വവുമായി അടുത്ത ബന്ധമുണ്ട്‌. സ്വര്‍ണ്ണക്കടത്ത്‌ കേസുമായി ബന്ധപ്പെട്ട്‌ അടുത്തിടെ പിടിയിലായ ഫായിസിനെ രക്ഷിക്കാന്‍ കോണ്‍ഗ്രസ്‌, സിപിഎം, മുസ്ലിം ലീഗ്‌ നേതാക്കള്‍ രംഗത്തു വന്നതായി കസ്റ്റംസ്‌ ഉദ്യോഗസ്ഥര്‍ തന്നെ പറയുന്നു. സംസ്ഥാനത്തെ ഉന്നത രാഷ്ട്രീയ നേതാക്കള്‍ക്കു വരെ ഇയാളുമായി അടുപ്പമുണ്ടെന്ന്‌ തെളിവു ലഭിച്ചിട്ടുണ്ട്‌. കോഴിക്കോട്‌ കസ്റ്റംസ്‌ ഓഫീസില്‍ ഡപ്യൂട്ടി കമ്മീഷണര്‍ റാങ്കില്‍ പ്രവര്‍ത്തിക്കുന്ന ഒരു ഉദ്യോഗസ്ഥനും ഫായിസിനു വേണ്ടി രംഗത്തു വന്നിരുന്നു. എന്നാല്‍ കസ്റ്റംസ്‌-ഡിആര്‍ഐ ഉദ്യോഗസ്ഥരുടെ കര്‍ശന നിലപാട്‌ മനസ്സിലാക്കിയതോടെ ഇവരെല്ലാം പിന്‍മാറുകയായിരുന്നു. 
രണ്ടു വര്‍ഷം മുന്‍പ്‌ ഫായിസിന്റെ കുട്ടിക്ക്‌ എറണാകുളത്തെ സ്വകാര്യ ആശുപത്രിയില്‍ ശസ്ത്രക്രിയക്ക്‌ സൗകര്യമൊരുക്കണമെന്ന്‌ നിര്‍ദ്ദേശിച്ചത്‌ മുഖ്യമന്ത്രിയുടെ ഓഫീസില്‍ നിന്നായിരുന്നു. തുടര്‍ന്ന്‌ മുന്‍ഗണനാക്രമം മറികടന്ന്‌ ശസ്ത്രക്രിയക്ക്‌ സൗകര്യമൊരുക്കി. ഉന്നത കസ്റ്റംസ്‌ ഉദ്യോഗസ്ഥരില്‍ ചിലര്‍ ഈ വേളയില്‍ ആശുപത്രിയിലെത്തിയിരുന്നു. സിപിഎം നേതൃത്വവുമായും ഇയാള്‍ക്ക്‌ അടുത്ത ബന്ധമുണ്ട്‌. ടി പി വധക്കേസില്‍ ജയിലില്‍ കഴിഞ്ഞിരുന്ന സിപിഎം നേതാവ്‌ പി.മോഹനനെ ഫായിസ്‌ സന്ദര്‍ശിച്ചത്‌ കോണ്‍ഗ്രസ്‌,സിപിഎം ലീഗ്‌ നേതൃത്വത്തിന്റെ താത്പര്യ പ്രകാരമായിരുന്നുവെന്ന വിവരവും അന്വേഷണ ഉദ്യോഗസ്ഥര്‍ക്ക്‌ ലഭിച്ചിട്ടുണ്ട്‌. കേസ്‌ അട്ടിമറി സംബന്ധിച്ച ചര്‍ച്ചകളായിരുന്നു ദൗത്യമെന്നും പറയുന്നു. 
    
</TEXT>
</DOC>