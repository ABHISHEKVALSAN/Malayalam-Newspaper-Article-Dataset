<DOC>
<DOCNO>114070512439.utf8</DOCNO>
<TEXT>


           നഴ്സുമാരെ പുനരധിവസിപ്പിക്കണം : വി.എസ്    

Saturday 5 July 2014 4:29 pm IST

കൊച്ചി: ഇറാഖില്‍ നിന്ന് തിരിച്ചെത്തിയ നഴ്‌സുമാര്‍ക്ക് പുനരധിവാസത്തിന് ആവശ്യമായ നടപടി സ്വീകരിക്കണമെന്ന് പ്രതിപക്ഷനേതാവ് വി.എസ് അച്യുതാനന്ദന്‍ ആവശ്യപ്പെട്ടു. നഴ്‌സുമാരെ ഉചിതമായ തൊഴില്‍ നല്‍കി പുനരധിവസിപ്പിക്കാന്‍ സര്‍ക്കാര്‍ തയ്യാറാകണമെന്ന് സിപിഎം സംസ്ഥാന സെക്രട്ടറി പിണറായി വിജയനും ആവശ്യപ്പെട്ടു.

ഫേസ്ബുക്ക് പോസ്റ്റിലൂടെയാണ് പിണറായി ഈ ആവശ്യം ഉന്നയിച്ചത്. തടഞ്ഞുവയ്ക്കപ്പെട്ട നഴ്‌സുമാര്‍ മോചിതരായി തിരിച്ചെത്തുന്നുവെന്ന വാര്‍ത്ത അത്യന്തം ആശ്വാസകരമാണ്. പ്രാണരക്ഷാര്‍ഥം തിരികെ വരേണ്ടിവരുന്നവര്‍ ഒറ്റയടിക്ക് തൊഴില്‍രഹിതരാകുകയാണ്. ജോലി ലഭിക്കാനും ഇറാഖിലേക്ക് പോകാനും അതിന്റെ അനുബന്ധകാര്യങ്ങള്‍ക്കുമായി ചെലവിട്ട പണം പൂര്‍ണമായും നഷ്ടപ്പെടുന്ന അവസ്ഥ. ഇവരെ പുനരധിവസിപ്പിക്കണം. ഇവര്‍ക്ക് ഉചിതമായ തൊഴില്‍ ലഭ്യമാക്കാന്‍ സര്‍ക്കാരിന് ബാധ്യതയുണ്ടെന്നും പിണറായി ഫേസ്ബുക്കില്‍ കുറിച്ചു.

എന്നാല്‍, പുനരധിവാസത്തെക്കുറിച്ച് ഇപ്പോള്‍ ചിന്തിച്ചിട്ടില്ലെന്ന് മുഖ്യമന്ത്രി ഉമ്മന്‍ചാണ്ടി പറഞ്ഞു. നഴ്‌സുമാരെ എത്രയും പെട്ടെന്ന് വീടുകളില്‍ എത്തിക്കുന്നതിനാണ് സര്‍ക്കാര്‍ ഇപ്പോള്‍ പ്രാധാന്യം നല്‍കുന്നത്. ഇവര്‍ക്ക കൂടുതല്‍ സഹായം നല്‍കുന്നത് സംബന്ധിച്ച് സാധ്യമായ നടപടി സ്വീകരിക്കുമെന്നും ഉമ്മന്‍ചാണ്ടി പറഞ്ഞു.

    
</TEXT>
</DOC>