<DOC>
<DOCNO>114111240835.utf8</DOCNO>
<TEXT>


           മണ്ണാറശാല ആയില്യം നാളെ    

Wednesday 12 November 2014 9:54 pm IST

        ഹരിപ്പാട്: മണ്ണാറശാല ആയില്യം മഹോത്സവം നാളെ. മണ്ണാറശാല കാവില്‍ നാഗദൈവങ്ങളെ ദര്‍ശിച്ച് വലിയമ്മയുടെ അനുഗ്രഹം നേടാന്‍ ജനസഹസ്രങ്ങള്‍ ഇന്ന് എത്തും.

ക്ഷേത്രപൂജാരിണി, മാതൃസ്ഥാനീയയായ വലിയമ്മ നാഗദൈവങ്ങളെ എഴുന്നള്ളിച്ച് നൂറുംപാലും പൂജകഴിക്കാന്‍ ശ്രീകോവിലില്‍ നിന്ന് ഇല്ലത്തെ നിലവറയിലേക്ക് യാത്രയാവുന്ന മുഹൂര്‍ത്തത്തിനുവേണ്ടിയാണ് ഭക്തര്‍ ഇവിടെ നോമ്പുനോറ്റിരിക്കുന്നത്. എഴുന്നള്ളത്തിന് മുമ്പ് തീര്‍ത്ഥക്കുളത്തില്‍ കുളിച്ച് ഈറന്‍ കസവുവേഷ്ടിയുമുടുത്ത് ഓലക്കുട ചൂടി കല്‍പ്പടവുകളിലൂടെ ശ്രീകോവിലിലേക്ക് പോകുന്ന കാഴ്ചയും ഭക്തരെ ആനന്ദത്തിലാറാടിക്കുന്നു.

ശ്രീകോവിലില്‍ പ്രവേശിക്കുന്ന വലിയമ്മ അവിടെ പൂജകള്‍ക്കുശേഷം നാഗരാജാവിന്റെ തങ്ക തിരുമുഖവും നാഗഫണവുമായി എഴുന്നള്ളുന്നു. വലിയമ്മയ്ക്ക് പിന്നാലെ ചെറിയമ്മ സാവിത്രി അന്തര്‍ജനം സര്‍പ്പയക്ഷിയുടെയും പരമേശ്വരന്‍ നമ്പൂതിരി നാഗചാമുണ്ഡിയുടേയും വാസുദേവന്‍ നമ്പൂതിരി നാഗയക്ഷിയുടേയും വിഗ്രഹങ്ങള്‍ വഹിക്കും. ക്ഷേത്രത്തിന്റെ കിഴക്കേനടയില്‍ പുള്ളുവരും സംഘവും വീണയും കുടവുമായി പാടി എഴുന്നള്ളത്തിനെ വരവേല്‍ക്കും. പഞ്ചവാദ്യവും നാദസ്വരവും ഇടയ്ക്കയും അകമ്പടി സേവിക്കുന്ന എഴുന്നള്ളത്തിന് ആലവട്ടവും വെണ്‍ചാമരവും ചാരുത പകരും. പുരുഷന്മാര്‍ ശരണം വിളിക്കും. സ്ത്രീകള്‍ വായ്ക്കുരവയിടും.

ഇല്ലത്തെ നിലവറയുടെ തെക്കേവാതിലിലൂടെ അമ്മയും പരിവാരങ്ങളും അകത്ത് പ്രവേശിച്ച് തളത്തിലെ പത്മക്കളത്തിന് സമീപം പീഠത്തിന്മേല്‍ വിഗ്രഹങ്ങള്‍ പ്രതിഷ്ഠിക്കും. തുടര്‍ന്ന് സര്‍പ്പദൈവങ്ങള്‍ക്ക് നൂറുംപാലും പൂജകള്‍ നടത്തും. ഈ സമയം തൊട്ടടുത്ത് സര്‍പ്പം പാട്ടുതറയുല്‍ വാദ്യമേളങ്ങള്‍ മുഴങ്ങിക്കൊണ്ടേയിരിക്കും. രാവേറെച്ചെല്ലുന്ന പൂജകളുടെ സമാപനം കുറിച്ചുകൊണ്ട് ഇല്ലത്തെ കാരണവര്‍ തട്ടിന്മേല്‍ ആകാശസര്‍പ്പങ്ങള്‍ക്കും പാതാള സര്‍പ്പങ്ങള്‍ക്കും നൂറുംപാലും കഴുക്കുന്നതോടെ ആയില്യം ഉത്സവത്തിന് പരിസമാപ്തിയാകും.
    
</TEXT>
</DOC>