<DOC>
<DOCNO>114062209615.utf8</DOCNO>
<TEXT>


           ജര്‍മ്മനിയെ ഘാന സമനിലയില്‍ കുരുക്കി    

Sunday 22 June 2014 11:25 am IST

ഫോര്‍ട്ടാ ലേസ: ജര്‍മ്മനിയെ ഘാന സമനിലയില്‍ തളച്ചു (2-2) . ആദ്യ മത്സരത്തില്‍ പോര്‍ച്ചുഗലിനെ പരാജയപ്പെടുത്തി എത്തിയ ജര്‍മ്മനി ഗ്രൂപ്പ് ജിയില്‍ ആവേശം വിതറിയ പോരാട്ടത്തിനൊടുവിലാണ് ഘാനയുമായി സമനില പിടിച്ചത്.

ഒന്നാം പകുതിയില്‍ ഗോളൊഴിഞ്ഞുനിന്നു. രണ്ടാം പകുതി ആരംഭിച്ച് 51-ാം മിനിറ്റില്‍ മരിയോഗോസെ ജര്‍മനിയെ മുന്നിലെത്തിച്ച് ആദ്യഗോള്‍ നേടി (1-0).

തൊട്ടുപിന്നാലെ ഘാന അയ്യൂവിലൂടെ ഗോള്‍ മടക്കി. 54-ാം മിനിറ്റിലായിരുന്നു ആയ്യൂവിന്റെ ഗോള്‍. പിന്നീട് 63ാം മിനിറ്റില്‍ അസമോവഗ്യാനിലൂടെ ഘാന ലീഡ് നേടി. 69ാം മിനിറ്റില്‍ പകരക്കാരനായിറങ്ങിയ മിറോസ്ലാവ് ക്ലോസെയാണ് ലക്ഷ്യം കണ്ട് ജര്‍മനിയെ ഒപ്പമെത്തിച്ചത് (2-2).

പതിനഞ്ചാം ലോകകപ്പ് ഗോളോടെ ക്ലോസെ റൊണാള്‍ഡോയുടെ നേട്ടത്തിനൊപ്പം എത്തി. ലോകകപ്പില്‍ ഇത് രണ്ടാം തവണയാണ് ഘാനയും ജര്‍മ്മനിയും ഒരു ഗ്രൂപ്പില്‍ വരുന്നത്. ദക്ഷിണാഫ്രിക്കന്‍ ലോകകപ്പിലും ഇരുടീമുകളും ഒരു ഗ്രൂപ്പിലായിരുന്നു. അന്ന് മെസൂട്ട് ഓസില്‍ നേടിയ ഏകഗോളിനായിരുന്നു ജര്‍മ്മനി ഘാനയെ തോല്‍പ്പിച്ചത്.
    
</TEXT>
</DOC>