<DOC>
<DOCNO>114011167528.utf8</DOCNO>
<TEXT>


           നിയമന ക്രമക്കേട്‌: മൂന്ന്‌ ലെഫ്‌. കേണല്‍മാര്‍ അറസ്റ്റില്‍    

Saturday 11 January 2014 10:35 pm IST

        ഡെറാഡൂണ്‍: ഇന്ത്യന്‍ സൈനിക അക്കാദമിയിലെ നിയമന ക്രമക്കേടുമായി ബന്ധപ്പെട്ട്‌ മൂന്ന്‌ ലെഫ്റ്റനന്റ്‌ കേണല്‍മാരെ സിബിഐ അറസ്റ്റ്‌ ചെയ്തു. 
അഖിലേഷ്‌ മിശ്ര, ജഗദീഷ്‌ ബിഷോമി, അംബരീഷ്‌ തിവാരി എന്നിവരാണ്‌ അറസ്റ്റിലായത്‌. ഇവരെ ഉടന്‍ ചോദ്യം ചെയ്യും. 2011-12 കാലയളവില്‍ സി, ഡി, കേഡര്‍മാരുടെ തസ്തികയില്‍ അനര്‍ഹരായ 34 അപേക്ഷകര്‍ക്ക്‌ നിയമനം ലഭിക്കാന്‍ വ്യാജ എക്സ്പീരിയന്‍സ്‌ സര്‍ട്ടിഫിക്കറ്റുകള്‍ വിതരണം ചെയ്തെന്നാണ്‌ സിബിഐയുടെ പ്രധാന കണ്ടെത്തല്‍. ഉത്തരകടലാസുകള്‍ മാറ്റി 16 പേരെ എഴുത്തുപരീക്ഷയില്‍ ജയിപ്പിച്ചെന്നും വ്യക്തമായിരുന്നു. ഈ സാഹചര്യത്തില്‍ കഴിഞ്ഞയാഴ്ച്ചയാണ്‌ ലെഫ്റ്റന്റ്‌ കേണല്‍മാര്‍ക്കെതിരെ കേസെടുത്തത്‌. കൃത്രിമ രേഖ ചമയ്ക്കല്‍, ഗൂഢാലോചന, വ്യാജ സര്‍ട്ടിഫിക്കറ്റ്‌ വിതരണം തുടങ്ങിയ കുറ്റങ്ങള്‍ ഇവര്‍ക്കുമേല്‍ ചുമത്തിയിട്ടുണ്ട്‌. കേസില്‍ കൂടുതല്‍ അറസ്റ്റുകളുണ്ടാവുമെന്ന്‌ സിബിഐ വൃത്തങ്ങള്‍ സൂചിപ്പിച്ചു.
    
</TEXT>
</DOC>