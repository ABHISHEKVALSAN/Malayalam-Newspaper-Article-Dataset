<DOC>
<DOCNO>114111240879.utf8</DOCNO>
<TEXT>


           വ്യവസായങ്ങള്‍ സുഗമമായി നടത്താനുള്ള ലളിതമായ നിയമങ്ങള്‍ വേണം : ഒ. രാജഗോപാല്‍    

Wednesday 12 November 2014 10:51 pm IST

ഹോട്ടല്‍ ആന്റ് റെസ്‌റ്റോറന്റ് അസോസിയേഷന്റെ സുവര്‍ണ ജൂബിലി ആഘോഷങ്ങളും സംസ്ഥാന സമ്മേളനവും മന്ത്രി പി.കെ. കുഞ്ഞാലിക്കുട്ടി ഉദ്ഘാടനം ചെയ്യുന്നു. ആശംസാ പ്രസംഗം നടത്തിയ ഒ. രാജഗോപാല്‍ സമീപം
തിരുവനന്തപുരം: വ്യവസായങ്ങള്‍ സുഗമമായി നടത്താനുള്ള ലളിതമായ നിയമങ്ങളാണ് സംസ്ഥാനത്ത് വേണ്ടതെന്ന് മുന്‍കേന്ദ്ര മന്ത്രി ഒ. രാജഗോപാല്‍. ഹോട്ടല്‍ ആന്റ് റെസ്‌റ്റോറന്റ് അസോസിയേഷന്റെ സുവര്‍ണ ജൂബിലി ആഘോഷങ്ങളും സംസ്ഥാന സമ്മേളനത്തിന്റെയും ഉദ്ഘാടന ചടങ്ങില്‍ ആശംസാപ്രസംഗം നടത്തുകയായിരുന്നു അദ്ദേഹം.
സര്‍ക്കാര്‍ എഴുതിവെച്ചിട്ടുള്ള നിയമങ്ങള്‍ കൊണ്ട് ഒരു വ്യവസായവും ചെയ്യാന്‍ കഴിയില്ല. എന്നാല്‍, ചിലര്‍, നിയമങ്ങളിലുടെ പഴുതുകള്‍ കണ്ടെത്തി അവരുടേതായ വ്യവസായങ്ങള്‍ മാത്രം നടത്തിപ്പോകുന്നുണ്ട് ഇത് ചിലര്‍ക്കു മാത്രമേ പ്രയോജനപ്പെടുന്നുള്ളൂ. ഇതല്ല വേണ്ടത്. എല്ലാവര്‍ക്കും വ്യവസായം നടത്താനുള്ള പ്രായോഗികമായ നിയമങ്ങളും സംരക്ഷണങ്ങളുമാണ് വേണ്ടത്. ഇത് നടപ്പാക്കാന്‍ ഇടതു-വലതു പക്ഷങ്ങളെന്ന ഭേദം ഉണ്ടാകരുത്. ഓരോരുത്തരും അവരവരുടേതായ കര്‍മ്മങ്ങള്‍ ചെയ്തു പോകണം.
ഹോട്ടല്‍ മേഖലയിലെ പ്രായോഗിക പ്രശ്‌നങ്ങള്‍ തയ്യാറാക്കി കേന്ദ്ര മന്ത്രി സംസ്ഥാനത്തെത്തുമ്പോള്‍ സമര്‍പ്പിക്കണം. ബിജെപിക്ക് ചെയ്യാന്‍ കഴിയുന്ന പിന്തുണ നല്‍കാനും തയ്യാറാണെന്നും അദ്ദേഹം പറഞ്ഞു. സംസ്ഥാനത്ത് തൊഴിലാളികളുടെ പേരുപറഞ്ഞ് നില്‍ക്കുന്നതാണ് രാഷ്ട്രീയപാര്‍ട്ടികള്‍ക്ക് ലാഭം. എന്നാല്‍, സ്ഥാപനമില്ലാതെ തൊഴിലാളികള്‍ ഉണ്ടാകില്ല. അപ്പോള്‍ സ്ഥാപനങ്ങളെ സംരക്ഷിക്കുന്നതിനു സര്‍ക്കാര്‍ തയ്യാറാകണം. അതുകൊണ്ട് അവരെ ശത്രുക്കളായി കാണാതിരിക്കണമെന്നും അദ്ദേഹം പറഞ്ഞു.
സംസ്ഥാനത്തെ ഹോട്ടല്‍ ആന്റ്‌റെസ്‌റ്റോറന്റ് ഉമകളുടെ പ്രശ്‌നങ്ങള്‍ അനുഭാവപൂര്‍വ്വം സര്‍ക്കാര്‍ പരിഗണിക്കുമെന്ന് വ്യവസായ മന്ത്രി പി.കെ. കുഞ്ഞാലിക്കുട്ടി ഉദ്ഘാടന പ്രസംഗത്തില്‍ പറഞ്ഞു. ചടങ്ങില്‍ ഹോട്ടല്‍ ആന്റ് റെസ്‌റ്റോറന്റ് അസോസിയേഷന്‍ സംസ്ഥാന പ്രസിഡന്റ് ജി. സുധീര്‍ അദ്ധ്യക്ഷത വഹിച്ചു. ധനമന്ത്രി കെ.എം. മാണി. കോടിയേരി ബാലകൃഷ്ണന്‍ എംഎല്‍എ, മേയര്‍ കെ. ചന്ദ്രിക, ഡെപ്യൂട്ടി മേയര്‍ ജി. ഹാപ്പി കുമാര്‍, എല്‍ഡിഎഫ് കണ്‍വീനര്‍ വൈക്കം വിശ്വന്‍, ജില്ലാ കളക്ടര്‍ ബിജു പ്രഭാകര്‍, കെഎച്ച്ആര്‍എ ഭാരവാഹികളായ മൊയ്തീന്‍കുട്ടി, ബാലകൃഷ്ണ പൊതുവാള്‍, ജി. ജയപാല്‍, ഇ.എം. നജീബ്, ചന്ദ്രസേനന്‍ എന്നിവര്‍ പങ്കെടുത്തു.

</TEXT>
</DOC>