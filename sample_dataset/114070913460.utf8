<DOC>
<DOCNO>114070913460.utf8</DOCNO>
<TEXT>


           കണ്ണീരായി ബ്രസീല്‍: ജര്‍മ്മനിക്ക് എട്ടാം ഫൈനല്‍    

Wednesday 9 July 2014 10:46 pm IST

        ബെലൊ ഹോറിസോന്റെ: 1950ലെ മാരക്കാന ദുരന്തത്തേക്കാള്‍ ഞെട്ടിക്കുന്ന മറ്റൊരു ദുരന്തത്തിനാണ് ഇന്നലെ എസ്റ്റാഡിയാ മിനെയ്‌റോ സാക്ഷ്യം വഹിച്ചത്. വേദി ഇരുപതാമത് ലോകകപ്പിന്റെ ആദ്യ സെമിഫൈനല്‍.  മത്സരത്തില്‍ ഏറ്റുമുട്ടിയത് ആതിഥേയരായ ബ്രസീലും യൂറോപ്യന്‍ കരുത്തരായ ജര്‍മ്മനിയും. ഏറെ ആവേശകരമായിരിക്കുമെന്ന് കരുതിയിരുന്ന പോരാട്ടം പക്ഷേ ഏകപക്ഷീയമായി മാറി. ബ്രസീല്‍ തങ്ങളുടെ ചരിത്രത്തിലെ ഏറ്റവും വലിയ തോല്‍വിയും ഏറ്റുവാങ്ങി. ഒന്നിനെതിരെ ഏഴ് ഗോളുകള്‍ക്ക് ബ്രസീലിനെ തകര്‍ത്ത് ജര്‍മ്മന്‍ പോരാളികള്‍ രണ്ട് ലോകകപ്പുകളുടെ ഇടവേളക്കുശേഷം ആധികാരികമായി ഇത്തവണ ഫൈനലിലേക്ക് കുതിച്ചു. 
11-ാം മിനിറ്റില്‍ തോമസ് മുള്ളറിലൂടെ സ്‌കോറിംഗ് തുടങ്ങിയ ജര്‍മ്മനിക്ക് വേണ്ടി 23-ാം മിനിറ്റില്‍ മിറോസ്ലാവ് ക്ലോസെയും 24, 26 മിനിറ്റുകളില്‍ ടോണി ക്രൂസും 29-ാം മിനിറ്റില്‍ സമി ഖദീരയും 69, 79 മിനിറ്റുകളില്‍ ആന്ദ്രെ ഷറിലും ലക്ഷ്യം കണ്ടപ്പോള്‍ ബ്രസീലിന്റെ ആശ്വാസഗോള്‍ 90-ാം മിനിറ്റില്‍ ഓസ്‌കര്‍ സ്വന്തമാക്കി.
സ്വന്തം മണ്ണില്‍ ഒരു ചാമ്പ്യന്‍ഷിപ്പില്‍ 39 വര്‍ഷങ്ങള്‍ക്കും 64 മത്സരങ്ങള്‍ക്കും ശേഷമാണ് ബ്രസീല്‍ ഒരു മത്സരം തോല്‍ക്കുന്നത്. 1975ല്‍ കോപ്പ അമേരിക്ക സെമിഫൈനലില്‍ പെറുവിനോടാണ് അവര്‍ തോറ്റത്. ചരിത്രത്തിലെ ഏറ്റവും വലിയ തോല്‍വി സമ്മാനിച്ച ബെലെ ഹോറിസോന്റെയില്‍ തന്നെയായിരുന്നു ഈ തോല്‍വിയും എന്നത് വല്ലാത്തൊരു യാദൃശ്ചികതയായി. ഇതിനിടെ 2002-ല്‍ നടന്ന സൗഹൃദ പോരാട്ടത്തില്‍ ബ്രസീല്‍ പരാഗ്വെയോട് പരാജയപ്പെട്ടിരുന്നു.
ബ്രസീലുകാര്‍ ഭയപ്പെടുത്തി, പിന്നെ സ്വയം അടങ്ങി
സാവോ പോളോ: ആദ്യം ഒന്നു ഭയപ്പെടുത്തിയെങ്കിലും ബ്രസീലുകാര്‍ അടങ്ങി. കളിയിലല്ല, കാര്യത്തില്‍. കലിയേക്കാള്‍ കണ്ണീരായിരുന്നു മുന്നില്‍ എന്നതുതന്നെ കാരണം. മാനം നഷ്ടപ്പെട്ടു, ഇനി ജീവിതമെന്തിനെന്നു ചോദിച്ച് ചിലര്‍ നിരത്തിലിറങ്ങി, അവര്‍ നിരാശയും ക്ഷോഭവും പ്രതിഷേധവും ചേര്‍ത്തു ചിലതൊക്കെ ചെയ്തുകൂട്ടി, പക്ഷേ ആതിഥേയരാണെന്ന ആത്മബോധം ഉണ്ടായതുകൊണ്ടാവണം അതു വേഗം അടങ്ങി. അതോ പോലീസിനെ ഭയന്നോ. കനത്ത പരാജയത്തോടെ സെമിക്കളത്തില്‍നിന്നുള്ള ബ്രീസല്‍ ടീമിന്റെ ഇറക്കം ആരാധകരെ അക്രമത്തിലേക്കു തിരിച്ചു. ചിലര്‍ ആത്മാഹുതിക്കൊരുങ്ങി. അക്രമത്തിന്റെ പാതിയിലേക്കു തിരിയുന്നുവെന്ന് മനസിലായപ്പോള്‍ ബ്രസീല്‍ പോലീസ് സര്‍വത്ര നിരത്തിലിറങ്ങി. അവര്‍ അതീവ ജാഗ്രതയിലാണ്. തുടക്കത്തിലുണ്ടായ ഏതാനും അക്രമങ്ങളൊഴിച്ചാല്‍ ആതിഥേയ രാജ്യമെമ്പാടും ശാന്തമാണ്. കളികഴിഞ്ഞയുടനെയാണ് സ്‌റ്റേഡിയത്തിനു ചുറ്റും ചില കുഴപ്പങ്ങളുണ്ടായത്. അതു ചില നഗരപ്രാന്തങ്ങളിലേക്കു വ്യാപിച്ചു. സാവോ പോളോയില്‍ ഒരു ബസിനു തീവെച്ചു. എന്നാല്‍ പോലീസ് ശക്തമാണെന്നു ബോധ്യമായതോടെ കുഴപ്പങ്ങളും നിലച്ചു.
    
</TEXT>
</DOC>