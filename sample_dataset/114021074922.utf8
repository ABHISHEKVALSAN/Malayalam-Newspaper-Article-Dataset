<DOC>
<DOCNO>114021074922.utf8</DOCNO>
<TEXT>


           തെലങ്കാന: കേന്ദ്രസര്‍ക്കാരിലും ഭിന്നത രൂക്ഷം    

Monday 10 February 2014 10:09 pm IST

        ന്യൂദല്‍ഹി: തെലങ്കാന രൂപീകരണ വിഷയത്തില്‍ കേന്ദ്രസര്‍ക്കാരിലും ഭിന്നത രൂക്ഷമാണെന്ന്‌ വ്യക്തമാക്കിക്കൊണ്ട്‌ നാഷണല്‍ കോണ്‍ഫറന്‍സ്‌ നേതാവും കേന്ദ്രമന്ത്രിയുമായ ഫാറൂഖ്‌ അബ്ദുള്ള രംഗത്തെത്തി. തെലങ്കാന ബില്‍ അംഗീകരിച്ച കേന്ദ്രമന്ത്രിസഭാ യോഗത്തില്‍ താന്‍ പങ്കെടുത്തിട്ടില്ലെന്നും ആന്ധ്രാപ്രദേശിലെ 80 ശതമാനം ജനങ്ങളും എതിര്‍ക്കുന്ന സംസ്ഥാന വിഭജനം പിന്‍വലിക്കണമെന്നും ഫാറുഖ്‌ അബ്ദുള്ള ആവശ്യപ്പെട്ടു. 
പാര്‍ലമെന്റില്‍ ഇരു സഭകളിലും ഇന്നലെ തെലങ്കാന വിഷയത്തില്‍ ഉണ്ടായ ബഹളത്തെ തുടര്‍ന്ന്‌ നടപടികള്‍ തടസ്സപ്പെട്ടു. ലോക്സഭ ആദ്യം 11 മണി വരെയും പിന്നീട്‌ 12 മണി വരെയും നിര്‍ത്തിവെച്ചു. ഉച്ചയ്ക്ക്‌ ശേഷവും ബഹളം തുടര്‍ന്നതോടെ നടപടികള്‍ പൂര്‍ണ്ണമായും ഉപേക്ഷിച്ചു. ബഹളമുണ്ടാക്കിയ 10 പേരുടെ പേരുകള്‍ ബുള്ളറ്റിനില്‍ ഉള്‍പ്പെടുത്തിയതില്‍ പ്രതിഷേധിച്ച്‌ അംഗങ്ങള്‍ രംഗത്തെത്തിയതോടെ രാജ്യസഭയും ഇന്നലെ തടസ്സപ്പെട്ടു. 
ഇതിനിടെ ബിജെപിയുടെ പിന്തുണയോടെ തെലങ്കാന ബില്‍ പാസാക്കുന്നതിനുള്ള ശ്രമങ്ങളും കേന്ദ്രസര്‍ക്കാര്‍ ആരംഭിച്ചിട്ടുണ്ട്‌. ഇതിന്റെ ഭാഗമായി മുതിര്‍ന്ന നേതാവ്‌ എല്‍.കെ. അദ്വാനി,സഭകളിലെ പ്രതിപക്ഷ നേതാക്കളായ അരുണ്‍ ജെയ്റ്റ്ലി,സുഷമാ സ്വരാജ്‌ എന്നിവരെ 12-ാ‍ം തീയതി രാത്രിഭക്ഷണത്തിനൊപ്പം ചര്‍ച്ചക്ക്‌ പ്രധാനമന്ത്രി ക്ഷണിച്ചിട്ടുണ്ട്‌. എന്നാല്‍ വിഭജനത്തോടെ വലിയ പ്രതിസന്ധിയിലേക്ക്‌ മാറ്റപ്പെടുന്ന സീമാന്ധ്രയ്ക്ക്‌ കൂടുതല്‍ സാമ്പത്തിക പാക്കേജുകള്‍ പ്രഖ്യാപിക്കുകയാണെങ്കില്‍ ബില്ലിനെ പിന്തുണയ്ക്കാമെന്ന നിലപാട്‌ ബിജെപി കേന്ദ്രസര്‍ക്കാരിനെ അറിയിച്ചിട്ടുണ്ട്‌. 13ന്‌ ബില്‍ രാജ്യസഭയില്‍ അവതരിപ്പിക്കാനാണ്‌ കേന്ദ്രസര്‍ക്കാര്‍ ശ്രമം.
    
</TEXT>
</DOC>