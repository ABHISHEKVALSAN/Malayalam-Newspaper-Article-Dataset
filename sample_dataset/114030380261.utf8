<DOC>
<DOCNO>114030380261.utf8</DOCNO>
<TEXT>


           കേരള സ്‌ട്രൈക്കേഴ്‌സ് താരങ്ങള്‍ക്കെതിരെ എയര്‍ഹോസ്റ്റസുമാരുടെ മൊഴി    

Monday 3 March 2014 4:18 pm IST

കൊച്ചി: സെലിബ്രിറ്റി ക്രിക്കറ്റ് ലീഗ് മത്സരത്തില്‍ പങ്കെടുക്കാന്‍ ഹൈദരാബാദിലേക്കുള്ള യാത്രയ്ക്കിടെ വിമാനത്തിലുണ്ടായ ബഹളവുമായി ബന്ധപ്പെട്ട സംഭവത്തില്‍ കേരളാ സ്‌ട്രൈക്കേഴ്‌സ് താരങ്ങള്‍ക്കെതിരെ ഇന്‍ഡിഗോ വിമാനത്തിലെ എയര്‍ഹോസ്റ്റസുമാര്‍ മൊഴി നല്‍കി.

രാവിലെ നെടുമ്പാശേരി പൊലീസ് സ്‌റ്റേഷനിലെത്തിയാണ് എയര്‍ഹോസ്റ്റസുമാര്‍ മൊഴി നല്‍കിയത്. താരങ്ങള്‍ പൈലറ്റിനെ വെല്ലുവിളിച്ചുവെന്ന് എയര്‍ഹോസ്റ്റസുമാര്‍ പറഞ്ഞു. വിമാനം പുറപ്പെടുന്നതിന് മുമ്പ് സുരക്ഷാ നിര്‍ദ്ദേശങ്ങള്‍ നല്‍കാറുണ്ട്.

മൂന്നു തവണ നിര്‍ദ്ദേശങ്ങള്‍ നല്‍കിയിട്ടും താരങ്ങള്‍ അനുസരിക്കാന്‍ കൂട്ടാക്കിയില്ല. മാത്രമല്ല വിമാനത്തിനുള്ളില്‍ വിസലിടിക്കുകയും കൂവുകയും ചെയ്ത താരങ്ങള്‍ മറ്റു യാത്രക്കാര്‍ക്ക് ശല്യമുണ്ടാക്കിയെന്നും എയര്‍ഹോസ്റ്റസുമാര്‍ മൊഴി നല്‍കിയിട്ടുണ്ട്.

അതേസമയം കേസുമായി മുന്നോട്ട് പോകാന്‍ ആഗ്രഹമില്ലെന്ന കാര്യവും ഇന്‍ഡിഗോ എയര്‍ലൈന്‍സ് പൊലീസിനോട് വ്യക്തമാക്കിയിട്ടുണ്ട്.
    
</TEXT>
</DOC>