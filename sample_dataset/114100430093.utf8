<DOC>
<DOCNO>114100430093.utf8</DOCNO>
<TEXT>


           ഇന്ന് ബാര്‍ അടയ്ക്കില്ലെന്ന് ഉടമകള്‍; നിയമനടപടിയെന്ന് എക്‌സൈസ്    

Saturday 4 October 2014 10:32 pm IST

        തിരുവനന്തപുരം: സര്‍ക്കാരിന്റെ പുതിയ മദ്യനയ പ്രകാരം ആദ്യ ഡ്രൈഡേ ആയ ഇന്ന് ബാറുകള്‍ അടയ്ക്കില്ലെന്ന് ബാര്‍ ഉടമകള്‍. സുപ്രീംകോടതി ഉത്തരവ് പ്രകാരം നിലവിലെ സ്ഥിതി തുടരുന്ന തങ്ങള്‍ക്ക് ഡ്രൈഡേ ബാധകമല്ലെന്ന നിലപാട് വ്യക്തമാക്കി ബാറുടമകള്‍ എക്‌സൈസ് കമ്മീഷണര്‍ക്ക് കത്ത് നല്‍കി. എന്നാല്‍, ബാറുകള്‍ ഇന്ന് തുറന്നു പ്രവര്‍ത്തിച്ചാല്‍ നിയമനടപടി സ്വീകരിക്കുമെന്ന് എക്‌സൈസ് കമ്മീഷണര്‍. കള്ളുഷാപ്പുകള്‍ക്കും ഡ്രൈ ഡേ ബാധകമാണെന്നാണ് എക്‌സൈസ് വകുപ്പിന് ലഭിച്ചിരിക്കുന്ന നിയമോപദേശം. പുതിയ മദ്യനയത്തിന്റെ ഭാഗമായി ഞായറാഴ്ചകള്‍ ഡ്രൈഡേ ആക്കാനുള്ള തീരുമാനത്തില്‍ സുപ്രീംകോടതി ഇടപെട്ടിട്ടില്ല എന്നാണ് സര്‍ക്കാര്‍ നിലപാട്. ഇത് സംബന്ധിച്ച സര്‍ക്കാര്‍ ഉത്തരവ് നേരത്തെ തന്നെ പുറത്തു വന്നിരുന്നു.

ബാറുകള്‍ സമ്പൂര്‍ണമായി അടച്ചുപൂട്ടാനുള്ള മദ്യനയത്തിലെ തീരുമാനത്തിനൊപ്പമാണ് ഞായറാഴ്ചകള്‍ ഡ്രൈഡേ ആക്കുവാന്‍ തീരുമാനിച്ചത്. ഇതുപ്രകാരെ ഡ്രൈ ഡേ ആയ ആദ്യ ഞായറാണ് ഇന്ന്. ഇതോടെ നിലവിലുള്ള ഡ്രൈഡേകള്‍ക്ക് പുറമെ 52 ഡ്രൈഡേ കൂടി നടപ്പാക്കാനായിരുന്നു സര്‍ക്കാര്‍ തീരുമാനം. ഒക്‌ടോബര്‍ രണ്ടിന് ശേഷം വരുന്ന ഞായറാഴ്ച മുതല്‍ തീരുമാനം നടപ്പാക്കുമെന്നായിരുന്നു സര്‍ക്കാര്‍ പ്രഖ്യാപനം. എന്നാല്‍ സര്‍ക്കാറിന്റെ തീരുമാനം നിലവില്‍ തുറന്ന് പ്രവര്‍ത്തിക്കുന്ന ബാറുകളെ ബാധിക്കില്ലെന്നാണ് ബാറുടമകള്‍ പറയുന്നത്. സുപ്രീം കോടതി ഉത്തരവ് പ്രകാരം പഴയ മദ്യ നയത്തിന്റെ ഭാഗമായി പ്രവര്‍ത്തനം തുടരുന്ന തങ്ങള്‍ക്ക് പുതിയ മദ്യ നയം ബാധകമല്ല എന്നാണ് ബാറുടമകളുടെ വാദം. ഇക്കാര്യം ചൂണ്ടിക്കാട്ടിയാണ് ബാറുടമകള്‍ എക്‌സൈസ് കമ്മീഷണര്‍ക്ക് കത്ത് നല്‍കിയിരിക്കുന്നത്. സുപ്രീംകോടതിയിലെയും ഹൈക്കോടതിയിലെയും കേസുകള്‍ തീര്‍പ്പാകുന്നത് വരെ ഡ്രൈഡേ തീരുമാനം മാറ്റണമെന്നും കത്തില്‍ ആവശ്യപ്പെട്ടിട്ടുണ്ട്. എന്നാല്‍ കള്ളുഷാപ്പുകളടക്കം ഡ്രൈഡേ ബാധകമാണെന്നും ഇത് സംബന്ധിച്ച ഉത്തരവ് ഇറങ്ങിയതായും എക്‌സൈസ് വകുപ്പ് അറിയിച്ചു. സമ്പൂര്‍ണ മദ്യനിരോധനം നടപ്പാക്കാനായി സര്‍ക്കാര്‍ വക ബവറിജസ്, കണ്‍സ്യൂമര്‍ഫെഡ് മദ്യശാലകളും ഘട്ടം ഘട്ടമായി പൂട്ടുമെന്ന തീരുമാനം പ്രകാരം നടപ്പാക്കിക്കഴിഞ്ഞു. ആദ്യഘട്ടമായി 39 ഔട്ട് ലെറ്റുകള്‍ വെള്ളിയാഴ്ച പൂട്ടി. ഇതിന് പിന്നാലെയാണ് പുതിയ മദ്യനയം പ്രകാരമുള്ള ഡ്രൈഡേയും ആചരിച്ചു തുടങ്ങുന്നത്.
    
</TEXT>
</DOC>