<DOC>
<DOCNO>114052201728.utf8</DOCNO>
<TEXT>


           ബാര്‍ ലൈസന്‍സ് കേസില്‍ നിന്ന് ജഡ്ജിമാര്‍ പിന്മാറി    

Thursday 22 May 2014 3:37 pm IST

കൊച്ചി: ബാര്‍ ലൈസന്‍സ് കേസില്‍ ബാറുടമകളുടെ അപ്പീല്‍ പരിഗണിക്കുന്നതില്‍ നിന്ന് ഡിവിഷന്‍ ബഞ്ചിലെ രണ്ട് ജഡ്ജിമാര്‍ പിന്‍മാറി. ജസ്റ്റിസുമാരായ അലക്‌സാണ്ടര്‍ തോമസും ആന്റണി ഡൊമനിക്കുമാണ് കാരണം വ്യക്തമാക്കാതെ പിന്‍മാറിയത്. മറ്റ് അബ്കാരി കേസുകളും ഈ ഡിവിഷന്‍ ബഞ്ച് പരിഗണിക്കില്ലെന്ന് ജഡ്ജിമാര്‍ അറിയിച്ചു.

എന്നാല്‍ പിന്‍മാറ്റത്തിന്റെ കാരണം അറിവായിട്ടില്ല. ജഡ്ജിമാരിലൊരാളുടെ കുടുംബത്തിന് അബ്കാരി ബന്ധമുള്ളതാണ് കേസ് പരിഗണിക്കുന്നതില്‍ നിന്ന് പിന്മാറിയതെന്നാണ് അറിയാന്‍ കഴിയുന്നത്. എന്നാല്‍ അവര്‍ ഇക്കാര്യം വിശദമാക്കിയിട്ടില്ല. നേരത്തെ ബാര്‍ ലൈസന്‍സ് കേസ് വിധിപറയുന്നതില്‍ നിന്ന് ജസ്റ്റിസ് രവികുമാര്‍ പിന്മാറിയത് വിവാദമായിരുന്നു.

അഭിഭാഷകന്‍ തന്നെ സ്വാധീനിക്കാന്‍ ശ്രമിച്ചുവെന്നാരോപിച്ചായിരുന്നു രവികുമാര്‍ വിധി പറയുന്നതില്‍ നിന്ന് പിന്‍മാറിയത്. പിന്നീട് കേസില്‍ ജസ്റ്റിസ് ചിലമ്പരേശ്വറാണ് വിധി പറഞ്ഞത്. എന്നാല്‍ ഈ വിധി അസ്ഥിരപ്പെടുത്തണമെന്നാവശ്യപ്പെട്ടാണ് ഹര്‍ജിക്കാര്‍ ഡിവിഷന്‍ ബഞ്ചിനെ സമീപിച്ചത്.
    
</TEXT>
</DOC>