<DOC>
<DOCNO>114031382740.utf8</DOCNO>
<TEXT>


           ദേവയാനി കോബ്രഗഡെ കുറ്റക്കാരിയല്ലെന്ന് യു.എസ് കോടതി    

Thursday 13 March 2014 12:00 pm IST

ന്യൂയോര്‍ക്ക്: വീട്ടു ജോലിക്കാരിയുടെ വിസ അപേക്ഷയില്‍ കൃത്രിമം കാട്ടിയെന്നാരോപിച്ച് യു.എസില്‍ വിചാരണ നേരിടുന്ന ഇന്ത്യന്‍ നയതന്ത്രജ്ഞ ദേവയാനി കോബ്രഗഡെ കുറ്റക്കാരിയല്ലെന്ന് യു.എസ് കോടതി. കുറ്റങ്ങള്‍ തള്ളിയ കോടതി ദേവയാനിക്ക് നയതന്ത്ര പരിരക്ഷ ഉണ്ടായിരുന്നുവെന്നും വ്യക്തമാക്കി.

അറസ്റ്റിലാകുന്ന സമയത്ത് ദേവയാനി യു.എസിലെ ഇന്ത്യന്‍ ഡെപ്യൂട്ടി കോണ്‍സല്‍ ജനറാലിയിരുന്നെന്നും നയതന്ത്ര പരിരക്ഷ ഉണ്ടായിരുന്നെന്നും കേസ് പരിഗണിക്കുന്ന മാന്‍ഹാട്ടനിലെ ഫെഡറല്‍ കോടതി നിരീക്ഷിച്ചു. ജില്ലാ ജഡ്ജ് ഷീര ഷിന്‍ഡിലിന്‍ ആണ് വിധി പുറപ്പെടുവിച്ചത്. ദേവയാനിക്കെതിരെ പുതിയ കുറ്റങ്ങള്‍ ചുമത്തുന്നതിന് തടസ്സമില്ലെന്നും കോടതി 14 പേജുള്ള വിധി ന്യായത്തില്‍ പറയുന്നു.  കോടതി ഉത്തരവിനോട് മാന്‍ഹാട്ടനിലെ അമേരിക്കന്‍ അറ്റോര്‍ണി ഓഫീസ് പ്രതികരിച്ചിട്ടില്ല.

എന്നല്‍ നയതന്ത്ര പരിരക്ഷയുള്ള ഒരാള്‍ക്കെതിരെ ക്രിമിനല്‍ കുറ്റങ്ങള്‍ നിലനില്‍ക്കുന്നതല്ലെന്നാണ് ദേവയാനിയുടെ അഭിഭാഷകന്‍ വിധി സ്വാഗതം ചെയ്ത്‌കൊണ്ട് പറഞ്ഞത്. നയതന്ത്ര പ്രതിനിധിയെ വിചാരണയ്ക്ക് വിധേയമാക്കുന്നത് വിയന്ന കരാറിന്റെ ലംഘനമാണെന്നും കേസെടുക്കാന്‍ അധികാരമില്ലെന്നും നയതന്ത്ര പരിരക്ഷയുണ്ടെന്നും ചൂണ്ടിക്കാട്ടി അഭിഭാഷകന്‍ കോടതിയെ സമീപിച്ചിരുന്നു.

യഥാക്രമം അഞ്ച്, പത്ത് വര്‍ഷത്തെ തടവു ശിക്ഷ ലഭിക്കാവുന്ന കുറ്റങ്ങളായിരുന്നു ദേവയാനിക്കെതിരെ ചുമത്തിയിരുന്നത്. മുന്‍ നയതന്ത്രജ്ഞയാണെന്നും നിലവില്‍ നയതന്ത്ര പരിരക്ഷയില്ലെന്നുമായിരുന്നു യു.എസ് അറ്റോര്‍ണിയുടെ നിലപാട്. എന്നാല്‍ ഇത് കോടതി തള്ളുകയായിരുന്നു. ഇപ്പോള്‍ ഡല്‍ഹിയിലെ വിദേശകാര്യ മന്ത്രാലയത്തിലാണ് ദേവയാനി. ഡിസംബര്‍ 12 നാണ് ദേവയാനി ഖോബ്രഗഡെ ന്യൂയോര്‍ക്ക് പോലീസ് അറസ്റ്റ് ചെയ്തത്.

വീട്ടുജോലിക്കാരിയായിരുന്ന സംഗീത റിച്ചാര്‍ഡിന് നിയമപ്രകാരമുള്ള കൂലി നല്‍കിയില്ലെന്ന് പ്രോസിക്യൂഷന്‍ കോടതിയില്‍ ചൂണ്ടിക്കാട്ടിയിരുന്നു. യു.എസ് നിയമപ്രകാരം മണിക്കൂറിന് 7.25ഡോളര്‍ മിനിമം നല്‍കണമെന്നിരിക്കെ സംഗീതയ്ക്ക് ദേവയാനി നല്‍കിയത് ഒരു ഡോളര്‍ മാത്രമായിരുന്നെന്നും പ്രോസിക്യൂഷന്‍ ചൂണ്ടിക്കാട്ടുന്നു. കേസില്‍ അറസ്റ്റിലായിരുന്ന ദേവയാനിയെ പിന്നീട് ഇന്ത്യയിലേക്ക് തിരിച്ചയച്ചിരുന്നു.
    
</TEXT>
</DOC>