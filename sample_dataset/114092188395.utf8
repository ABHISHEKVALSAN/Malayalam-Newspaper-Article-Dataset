<DOC>
<DOCNO>114092188395.utf8</DOCNO>
<TEXT>


           മുന്നിട്ടിറങ്ങി മുന്‍പ്രസിഡന്റുമാര്‍....    

Sunday 21 September 2014 10:05 am IST

തിരുവനന്തപുരം: തെരഞ്ഞെടുപ്പ്‌ പ്രചാരണം ഉച്ചസ്ഥായിയില്‍ നില്‍ക്കുമ്പോള്‍ രാഷ്ട്രീയപാര്‍ട്ടികളുടെ നേതാക്കളെല്ലാം പ്രചാരണച്ചൂടില്‍ മുങ്ങി ആവേശമായി മാറുകയാണ്‌. കേരളത്തിലെ പ്രത്യേക രാഷ്ട്രീയാന്തരീക്ഷത്തില്‍ ഇരുമുന്നണികള്‍ക്കുമൊപ്പം ഒറ്റയ്ക്കു മത്സരിക്കുന്ന പാര്‍ട്ടിയാണ്‌ ബിജെപി. ഓരോ തെരഞ്ഞെടുപ്പു കഴിയുമ്പോഴും സ്വാധീന ശേഷി വര്‍ദ്ധിപ്പിക്കുന്നതില്‍ ബിജെപി വിജയിച്ചിട്ടുണ്ട്‌. കേരളത്തിലെ ഇരുപതു മണ്ഡലങ്ങളിലും ബിജെപി ഇത്തവണയൂം സ്ഥാനാര്‍ത്ഥികളെ നിര്‍ത്തുകയും ശക്തമായ സാന്നിധ്യമായി പ്രചാരണ പദ്ധതികള്‍ ആവിഷ്കരിച്ച്‌ നടപ്പിലാക്കുകയും ചെയ്യുന്നു. ഇത്തവണ കേരളത്തില്‍ തെരഞ്ഞെടുപ്പിനെ നേരിടുന്നത്‌ വോട്ടു വര്‍ദ്ധിപ്പിക്കാനല്ലെന്ന നിലപാടിലാണ്‌ ബിജെപി നേതാക്കള്‍. ഇത്തവണ വിജയിക്കണം. ബിജെപിയുടെ ചിട്ടയായ പ്രചാരണപ്രവര്‍ത്തനങ്ങള്‍ക്ക്‌ നേതൃത്വം നല്‍കുന്നത്‌ സംസ്ഥാന അധ്യക്ഷനും രണ്ട്‌ മുന്‍ സംസ്ഥാന അധ്യക്ഷന്മാരും കൂടിയാണ്‌. ഇവരുടെ നേതൃത്വത്തിലുള്ള പ്രചാരണ പ്രവര്‍ത്തനങ്ങള്‍ രണ്ട്‌ മുന്‍ അധ്യക്ഷന്‍മാര്‍ക്കു കൂടി വേണ്ടിയാണെന്ന പ്രത്യേകതയുമുണ്ട്‌. തിരുവനന്തപുരത്തും കോഴിക്കോട്ടുമാണ്‌ ബിജെപിയുടെ മുന്‍ അധ്യക്ഷന്മാര്‍ തെരഞ്ഞെടുപ്പു ഗോദയിലുള്ളത്‌.
1980ല്‍ ബിജെപി രൂപീകൃതമായപ്പോള്‍ ആദ്യ സംസ്ഥാന പ്രസിഡന്റായിരുന്നു ഒ.രാജഗോപാല്‍. അദ്ദേഹം തിരുവനന്തപുരം ലേക്സഭാ മണ്ഡലത്തില്‍ ബിജെപി സ്ഥാനാര്‍ത്ഥിയാണ്‌. രാജഗോപാലിനു ശേഷം കെ.രാമന്‍പിള്ള പ്രസിഡന്റായി. രാമന്‍പിള്ള ഇപ്പോള്‍ ബിജെപിയിലില്ല. പിന്നീട്‌ പ്രസിഡന്റായത്‌ കെ.ജി.മാരാരാണ്‌. ബിജെപിയെ ശക്തമായി നയിക്കുകയും കേരളത്തിലെമ്പാടും സ്വാധീന ശക്തിയാക്കുന്നതിനും കെ.ജി.മാരാരുടെ പ്രവര്‍ത്തനം സഹായകരമായി. മാരാര്‍ജിയുടെ മരണം ബിജെപിക്ക്‌ വലിയ നഷ്ടമായിരുന്നു. മാരാര്‍ജിക്കു ശേഷം പ്രസിഡന്റായ കെ.വി.ശ്രീധരന്‍ തെരഞ്ഞെടുപ്പിനെ സജീവമായി വീക്ഷിക്കുന്നുണ്ടെങ്കിലും പ്രചാരണത്തിന്‌ ഇറങ്ങാന്‍ ആരോഗ്യസ്ഥിതി അനുവദിക്കുന്നില്ല.
ബിജെപി കേന്ദ്രത്തില്‍ അധികാരത്തില്‍ വരികയും രാജ്യം മുഴുവന്‍ ബിജെപിയെ പ്രതീക്ഷയോടെ ഉറ്റുനോക്കുകയും ചെയ്ത കാലത്താണ്‌ സി.കെ.പത്മനാഭന്‍ പ്രിസിഡന്റാകുന്നത്‌. സികെപി ഇപ്പോള്‍ കോഴിക്കോട്‌ നിന്ന്‌ ബിജെപി സ്ഥാനാര്‍ത്ഥിയായി മത്സരരംഗത്തുണ്ട്‌. പിന്നീട്‌ പ്രസിഡന്റന്മാരായ പി.എസ്‌.ശ്രീധരന്‍പിള്ളയും പി.കെ.കൃഷ്ണദാസും മുതിര്‍ന്ന നേതാക്കളെന്ന നിലയില്‍ കേരളത്തിലെ ബിജെപി പ്രവര്‍ത്തനത്തില്‍ ഒരുമനസ്സോടെ നില്‍ക്കുകയും തെരഞ്ഞെടുപ്പ്‌ പ്രചാരണത്തിനായി കേരളം മുഴുവന്‍ യാത്ര ചെയ്യുകയും ചെയ്യുന്നു. പി.കെ.കൃഷ്ണദാസ്‌ ബിജെപി ദേശീയ സെക്രട്ടറിയെന്ന നിലയില്‍ മറ്റു സംസ്ഥാനങ്ങളിലും തെരഞ്ഞെടുപ്പ്‌ പ്രവര്‍ത്തനങ്ങളില്‍ സജീവമാണ്‌. ശ്രീധരന്‍പിള്ള ദേശീയ നിര്‍വ്വാഹക സമിതി അംഗമാണ്‌.
കൃഷ്ണദാസ്‌ കേരളത്തിലെ ഭൂരിപക്ഷം ലോക്സഭാ മണ്ഡലങ്ങളിലും ആദ്യഘട്ടപ്രചാരണം പൂര്‍ത്തിയാക്കി. വരും ദിവസങ്ങളില്‍ മലപ്പുറം, ആലപ്പുഴ, വടകര, പൊന്നാനി എന്നീ മണ്ഡലങ്ങളില്‍ പ്രചരണം നടത്തും. കുടുംബയോഗങ്ങളിലും പൊതുയോഗങ്ങളിലും സംഘടനയുടെ മാനേജ്മെന്റ്‌ കമ്മിറ്റി യോഗങ്ങളിലുമാണ്‌ പ്രധാനമായും പങ്കെടുക്കുന്നത്‌. ഇതിനിടെ നാലു ദിവസം ലക്ഷദ്വീപിലെ പ്രചാരണപ്രവര്‍ത്തനങ്ങള്‍ക്കും കൃഷ്ണദാസ്‌ സമയം കണ്ടെത്തി. ഈ മാസം 11,12,13 തീയതികളില്‍ കര്‍ണ്ണാടകയിലെ പ്രവര്‍ത്തനങ്ങളിലും കൃഷ്ണദാസിന്റെ സാന്നിധ്യമുണ്ടാകും. പോണ്ടിച്ചേരി, കന്യാകുമാരി, കോയമ്പത്തൂര്‍ ലക്ഷദ്വീപ്‌ എന്നിവിടങ്ങളിലും അദ്ദേഹം പോകുന്നുണ്ട്‌.
അഡ്വ.പി.എസ്‌.ശ്രീധരന്‍പിള്ള കുടുംബയോഗങ്ങളിലും പൊതുയോഗങ്ങളിലും ശ്രദ്ധകേന്ദ്രീകരിക്കുന്നതിനൊപ്പം പാര്‍ട്ടിയുടെ നിലപാടുകള്‍ പൊതുജനങ്ങളെ അറിയിക്കുന്നതിന്‌ മാധ്യമ പ്രവര്‍ത്തകരെ കാണുകയും ചെയ്യുന്നുണ്ട്‌. പല പ്രധാനപ്പെട്ട സംഭവങ്ങളിലും ബിജെപിയുടെ നിലപാട്‌ അറിയിക്കുന്നതിന്‌ അദ്ദേഹത്തിന്റെ വാര്‍ത്താസമ്മേളനങ്ങള്‍ സഹായകമായിട്ടുണ്ട്‌. എട്ട്‌ തെരഞ്ഞെടുപ്പു കണ്‍വന്‍ഷനുകളുടെ ഉദ്ഘാടകനുമായിരുന്നു അദ്ദേഹം. ഇതിനോടകം പതിനേഴ്‌ ലോക്സഭാ മണ്ഡലങ്ങളില്‍ അദ്ദേഹം പര്യടനം നടത്തി. വരും ദിവസങ്ങളില്‍ വയനാട്‌, മാവേലിക്കര, കോട്ടയം എന്നിവടങ്ങളില്‍ എത്തും.
പാര്‍ട്ടിയുടെ ഇപ്പോഴത്തെ അധ്യക്ഷനായ വി.മുരളീധരന്‍ ഇരുപതുമണ്ഡലങ്ങളിലെയും പ്രചാരണപ്രവര്‍ത്തനങ്ങളില്‍ സജീവമാണ്‌. സംഘടനാസംവിധാനത്തെ തെരഞ്ഞെടുപ്പിനായി ശക്തിപ്പെടുത്താനാണ്‌ അദ്ദേഹത്തിന്റെ യാത്രകള്‍ പ്രധാനമായും. വരും ദിവസങ്ങളില്‍ എറണാകുളം, ഇടുക്കി, കോട്ടയം, വയനാട്‌, കോഴിക്കോട്‌, ആറ്റിങ്ങല്‍, തിരുവനന്തപുരം, മാവേലിക്കര, ആലപ്പുഴ, കാസര്‍കോട്‌ തുടങ്ങിയ മണ്ഡലങ്ങളില്‍ പ്രചാരണത്തിനെത്തും. കുടുംബയോഗങ്ങളിലും പ്രവര്‍ത്തക യോഗങ്ങളിലുമാണ്‌ പാര്‍ട്ടി അധ്യക്ഷന്‍ കൂടുതല്‍ ശ്രദ്ധകേന്ദ്രീകരിക്കുന്നത്‌. കര്‍ണ്ണാടക, ദല്‍ഹി തുടങ്ങിയ സംസ്ഥാനങ്ങളില്‍ മലയാളികള്‍ കൂടുതലുള്ള സ്ഥലങ്ങളില്‍ പ്രചാരണത്തിനും അദ്ദേഹം പോകുന്നുണ്ട്‌.
    
</TEXT>
</DOC>