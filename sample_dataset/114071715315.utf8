<DOC>
<DOCNO>114071715315.utf8</DOCNO>
<TEXT>


           ബംഗളൂരില്‍ ആറു വയസുകാരി പീഡിപ്പിക്കപ്പെട്ടു, രണ്ട് പേരെ ചോദ്യം ചെയ്തു    

Thursday 17 July 2014 4:28 pm IST

ബംഗളൂര്‍: ബംഗളൂരില്‍ ആറു വയസുകാരി സ്‌കൂളില്‍ പീഡിപ്പിക്കപ്പെട്ട സംഭവത്തില്‍ വ്യാപക പ്രതിഷേധം. സംഭവവുമായി ബന്ധപ്പെട്ട് സ്‌കൂളിലെ ജിംനേഷ്യത്തിലെ ഇന്‍സ്ട്രക്ടറെയും സെക്യൂരിറ്റി ഗാര്‍ഡിനെയും പൊലീസ് കസ്റ്റഡിയിലെടുത്തു ചോദ്യം ചെയ്തു.

കിഴക്കന്‍ ബംഗളൂരില്‍ വരത്തൂര്‍ ഹരലൂര്‍ റോഡില്‍ സ്ഥിതി ചെയ്യുന്ന വിബ്ജിയോര്‍ സ്‌കൂളില്‍ ജൂലൈ രണ്ടിനാണ് രാജ്യത്തിന് തന്നെ നാണക്കേടുണ്ടാക്കിയ പീഡനം നടന്നത്. ക്ലാസ് നടക്കുന്ന സമയത്താണ് ഒഡിഷയില്‍ സോഫ്റ്റ്‌വെയര്‍ എഞ്ചിനിയറുടെ മകളായ ഒന്നാം ക്ലാസ് വിദ്യാര്‍ത്ഥിനി പീഡിപ്പിക്കപ്പെട്ടത്. പീഡനത്തെ തുടര്‍ന്ന് മാനസികമായി തകര്‍ന്നു പോയ കുട്ടി, മാതാപിതാക്കളടക്കം ആരോടും വിവരം പറഞ്ഞിരുന്നില്ല. കഴിഞ്ഞയാഴ്ച കുട്ടിക്ക് വയറുവേദന അനുഭവപ്പെടുകയും ആശുപത്രിയില്‍ കാണിച്ചപ്പോഴുമാണ് വിവരം പുറത്തറിഞ്ഞത്. കുട്ടിയിപ്പോള്‍ ആശുപത്രിയില്‍ ചികിത്സയിലാണ്.

സംഭവത്തെ തുടര്‍ന്ന് ബാംഗളൂരില്‍ വന്‍ പ്രതിഷേധം ഉയര്‍ന്നിട്ടുണ്ട്. കുട്ടികളുടെ സുരക്ഷ ഉറപ്പു വരുത്തണമെന്ന് ആവശ്യപ്പെട്ട് രക്ഷിതാക്കള്‍ സ്‌കൂളിലെത്തി ബഹളം വച്ചു. രോഷാകുലരായ രക്ഷിതാക്കള്‍ സ്‌കൂളിന്റെ ഗേറ്റും ജനാലകളും തകര്‍ത്തു. വന്‍ പൊലീസ് സന്നാഹത്തെ സ്ഥലത്ത് വിന്യസിച്ചിട്ടുണ്ട്.

സ്‌കൂളില്‍ ആകെ 27 ജിം ഇന്‍സ്ട്രക്ടര്‍മാരാണുള്ളത്. അവരില്‍ സംശയിക്കുന്നവരെയാണ് പൊലീസ് കസ്റ്റഡിയില്‍ എടുത്തിട്ടുള്ളത്. പെണ്‍കുട്ടിയുടെ ആരോഗ്യനില മെച്ചപ്പെട്ടിട്ടില്ലാത്തിനാല്‍ തന്നെ മൊഴിയെടുക്കാനായിട്ടില്ല. കസ്റ്റഡിയില്‍ ഉള്ളവരാണ് പ്രതികള്‍ എന്ന് തിരിച്ചറിയണമെങ്കില്‍ കുട്ടിയുടെ മൊഴി ലഭിക്കാതെ തരമില്ലെന്ന് ഉന്നത പൊലീസ് ഉദ്യോഗസ്ഥര്‍ പറഞ്ഞു.

ബലാത്സംഗ കേസുകളിലേതു പോലെ സാധാരണ രീതിയില്‍ മൊഴി എടുക്കാന്‍ പൊലീസിന് ആവില്ല. പെണ്‍കുട്ടി പ്രായപൂര്‍ത്തിയാവാത്തതിനാല്‍ തന്നെ, കുട്ടികളെ ലൈംഗിക ചൂഷണ കുറ്റങ്ങളില്‍ നിന്ന് സംരക്ഷിക്കുന്നതിനുള്ള (POCSO) നിയമപ്രകാരം കൗണ്‍സിലര്‍മാരുടെ സാന്നിദ്ധ്യത്തില്‍ മാത്രമെ പൊലീസിന് മൊഴിയെടുക്കാനാവുകയുള്ളൂ. കുട്ടികള്‍ക്ക് സൗഹൃദപരമായ രീതിയില്‍ നടത്തുന്ന ജുഡീഷ്യല്‍ നടപടി ക്രമം കൂടിയാണിത്. അതിനാല്‍ തന്നെ പെണ്‍കുട്ടിയുടെ ആരോഗ്യനില മെച്ചപ്പെടുന്നത് വരെ കാത്തിരിക്കണം.
    
</TEXT>
</DOC>