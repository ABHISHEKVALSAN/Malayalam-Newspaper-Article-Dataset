<DOC>
<DOCNO>114031383011.utf8</DOCNO>
<TEXT>


           റഷ്യന്‍ സ്വദേശികള്‍ ഹൗസ്ബോട്ടില്‍ ഹൈന്ദവാചാര പ്രകാരം വിവാഹിതരായി    

Thursday 13 March 2014 10:32 pm IST

ആലപ്പുഴ: റഷ്യന്‍ സ്വദേശികളായ കമിതാക്കളുടെ പത്തുവര്‍ഷം പിന്നിട്ട പ്രണയത്തിന്‌ പുന്നമടയില്‍ ഹൗസ്ബോട്ടില്‍ സാഫല്യം. റഷ്യന്‍ സ്വദേശികളായ അഡനന്‍കോ വ്ലാഡിമിറും കുഡിനോവ വേരയുമാണ്‌ ഇന്നലെ ബെന്‍ഹോളിഡേയ്സ്‌ എന്ന ഹൗസ്ബോട്ടില്‍ ഹിന്ദു ആചാരപ്രകാരം വിവാഹിതരായത്‌. പത്തുവര്‍ഷത്തെ പ്രണയത്തിനിടെയുള്ള ഇവരുടെ സ്വപ്നമായിരുന്നു ദൈവത്തിന്റെ സ്വന്തം നാട്ടിലെത്തി ഹൈന്ദവാചാരപ്രകാരം വിവാഹം നടത്തുകയെന്നത്‌. 
കഴിഞ്ഞദിവസം കേരളത്തില്‍ ആദ്യമായെത്തിയ ഇവര്‍ ടൂര്‍ ഓപ്പറേറ്റര്‍മാരോട്‌ ആവശ്യം അറിയിക്കുകയായിരുന്നു. ഇതേത്തുടര്‍ന്നാണ്‌ ഹൗസ്ബോട്ടില്‍ വിവാഹത്തിന്‌ അരങ്ങൊരുങ്ങിയത്‌. ഹൗസ്ബോട്ടിലൊരുക്കിയ കതിര്‍മണ്ഡപത്തിലേക്ക്‌ വധു കേരളീയ വേഷത്തില്‍ അഷ്ടമംഗല്യത്തട്ടുമായി എത്തിയപ്പോള്‍ നാട്ടുകാര്‍ കുരവയിട്ടു വരവേറ്റു. ഈ സമയം വരന്‍ കേരളീയ വേഷത്തില്‍ തന്നെ മണ്ഡപത്തില്‍ എത്തിയിരുന്നു. താലികെട്ടിയ ശേഷം കര്‍മി നല്‍കിയ പൂമാലകള്‍ ഇരുവരും പരസ്പരം അണിഞ്ഞു. തുടര്‍ന്ന്‌ മൂന്നുവട്ടം കതിര്‍മണ്ഡപത്തിന്‌ വലംവയ്പ്‌. ഒടുവില്‍ ഹൗസ്ബോട്ടില്‍ വിഭവസമൃദ്ധമായ സദ്യയും.
വിവാഹത്തിന്‌ ഇരുവരുടേയും ബന്ധുക്കളായ നാലുപേരും എത്തിയിരുന്നു. റഷ്യയില്‍ ലോജിസ്റ്റിക്‌ കമ്പനിയിലെ ജീവനക്കാരിയാണ്‌ വധു. വരനാകട്ടെ റിയല്‍ എസ്റ്റേറ്റ്‌ ബിസിനസും. വരുന്ന ശനിയാഴ്ച ഇവര്‍ റഷ്യയിലേക്കു മടങ്ങും. തുടര്‍ന്ന്‌ 29ന്‌ റഷ്യന്‍ ആചാരപ്രകാരം നാട്ടില്‍ വിവാഹവും നടത്തും.
    
</TEXT>
</DOC>