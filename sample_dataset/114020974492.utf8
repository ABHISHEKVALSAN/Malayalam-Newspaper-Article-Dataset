<DOC>
<DOCNO>114020974492.utf8</DOCNO>
<TEXT>


           വി.എസിന്റെ കത്തിന് സമരവിജയവുമായി ബന്ധമില്ല: കെ.കെ.രമ    

Sunday 9 February 2014 4:26 pm IST

കോഴിക്കോട്: ടി.പി.ചന്ദ്രശേഖരനെ വധിച്ച കേസില്‍ സി.ബി.ഐ അന്വേഷണം ആവശ്യപ്പെട്ട് ആര്‍.എം.പി നടത്തിയ സമരത്തിന്റെ വിജയവും പ്രതിപക്ഷ നേതാവ് വി.എസ്.അച്യുതാനന്ദന്‍ മുഖ്യമന്ത്രിക്കു നല്‍കിയ കത്തുമായി യാതൊരു ബന്ധവും ഇല്ലെന്ന് കെ.കെ.രമ പറഞ്ഞു.

വി.എസിന്റെ കത്ത് ജനങ്ങള്‍ക്കിടയില്‍ സ്വാധീനം ഉണ്ടാക്കിയിട്ടുണ്ടെന്നും രമ പറഞ്ഞു. കോഴിക്കോട് റെയില്‍വേ സ്‌റ്റേഷനില്‍ ആര്‍.എം.പി പ്രവര്‍ത്തകര്‍ നല്‍കിയ സ്വീകരണത്തിനു ശേഷം മാദ്ധ്യമങ്ങളോട് സംസാരിക്കുകയായിരുന്നു അവര്‍. നിര്‍ഭയമായി ജീവിക്കാനുള്ള ഒരു ജനസമൂഹത്തിന്റെ വിജയമാണ് ആര്‍.എം.പി നേടിയത്. വി.എസ് എന്നും സാധാരണക്കാര്‍ക്കൊപ്പമാണ് നിന്നിട്ടുള്ളത്.

സംഘപരിവാറിനെയും പോപ്പുലര്‍ ഫ്രണ്ടിനെയും പാര്‍ട്ടിയില്‍ എടുക്കുന്നത് സി.പി.എമ്മിന്റെ അപചയത്തെയാണ് കാണിക്കുന്നത്. മതമൗലിക,? വര്‍ഗീയ വാദികളുമായി സന്ധി ചെയ്യുന്ന സി.പി.എമ്മില്‍ ഇനി സാധാരണക്കാര്‍ക്ക് തുടരാനാവില്ലെന്നും രമ പറഞ്ഞു. ഭര്‍ത്താവ് മരിച്ചതിന്റെ മാനസിക വിഭ്രാന്തിയാണ് തനിക്കെന്ന് പറഞ്ഞ സി.പി.എം കേന്ദ്ര കമ്മിറ്റി  ഇ.പി.ജയരാജന്റെ പ്രസ്താവനയെ പുച്ഛത്തോടെ തള്ളുകയാണ്. നേതാക്കള്‍ കേസില്‍ പെട്ടതിന്റെ വെപ്രാളത്തില്‍ നിന്നുണ്ടാവുന്ന പരാമര്‍ശങ്ങളാണ് ഇതെല്ലാമെന്നും രമ പറഞ്ഞു.
    
</TEXT>
</DOC>