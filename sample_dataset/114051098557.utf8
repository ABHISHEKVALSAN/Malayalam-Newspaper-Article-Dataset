<DOC>
<DOCNO>114051098557.utf8</DOCNO>
<TEXT>


           അറക്കവാള്‍ കുരിശില്‍ നിന്നും വാള്‍ അറുത്തുമാറ്റി; കുരിശ്‌ നിലനിര്‍ത്തി    

Saturday 10 May 2014 10:22 pm IST

ഇടുക്കി: കോട്ടയം ഡിവിഷനില്‍പ്പെട്ട നഗരമ്പാറ റേഞ്ചിലെ പാല്‍ക്കുളംമേട്‌ നിരപ്പില്‍ സ്ഥാപിച്ചിട്ടുള്ള കൊടുവാള്‍ കുരിശില്‍ ഉറപ്പിച്ച കൊടുവാള്‍ ഫോറസ്റ്റ്‌ ഉദ്യോഗസ്ഥര്‍ അറുത്തുമാറ്റി. കുരിശ്‌ മാറ്റിയില്ല. ഈ പ്രദേശത്ത്‌ സ്ഥാപിച്ചിട്ടുള്ള രണ്ടാമത്തെ കുരിശാണിത്‌. പാല്‍കുളംമേട്‌ കൊടുമുടിയില്‍ മറ്റൊരു കുരിശ്‌ വര്‍ഷങ്ങള്‍ക്ക്‌ മുമ്പ്‌ സ്ഥാപിച്ചിട്ടുണ്ട്‌. അവിടേയ്ക്ക്‌ തീര്‍ത്ഥയാത്രയും സംഘടിപ്പിച്ചു വരുന്നുണ്ട്‌. ഈ കുരിശ്‌ സ്ഥാപിച്ചത്‌ ചേലച്ചുവട്‌ പള്ളിയായിരുന്നു. പുതിയ കുരിശ്‌ സ്ഥാപിച്ചതോടെ ഈ കുരിശ്‌ മുളകുവള്ളി പള്ളിക്ക്‌ കൈമാറി. രണ്ട്‌ കുരിശ്‌ സ്ഥാപിച്ചതോടെ ഇവര്‍ക്ക്‌ വനഭൂമിയിലുള്ള കയ്യേറ്റം ഉറപ്പാക്കാനും കഴിഞ്ഞു. ഈ വനമേഖലയില്‍ നായാട്ടും കയ്യേറ്റവും പതിവാണ്‌. ഫോറസ്റ്റ്‌ ഉദ്യോഗസ്ഥന്മാരുടെ ഒത്താശയോടെ രണ്ട്‌ കുരിശിലേക്കും തീര്‍ത്ഥാടനവും അനുവദിക്കാറുണ്ടെന്ന്‌ ഫോറസ്റ്റ്കാര്‍ തന്നെ സാക്ഷ്യപ്പെടുത്തുന്നു. 
ഇന്നലെ രാവിലെയാണ്‌ അറക്കവാള്‍ നീക്കം ചെയ്യുവാനുള്ള ശ്രമം ഫോറസ്റ്റ്‌ റേഞ്ചറുടെ നേതൃത്വത്തില്‍ ആരംഭിച്ചത്‌. ജീപ്പ്പില്‍ ജനറേറ്ററും കട്ടറും സ്ഥലത്തെത്തിച്ചായിരുന്നു വാള്‍ മുറിച്ചുമാറ്റല്‍ നടത്തിയത്‌. കുരിശ്‌ മാറ്റിയാല്‍ അത്‌ വിശ്വാസത്തെ ബാധിക്കുന്ന കാര്യമാണെന്നും വര്‍ഷത്തിലൊരിക്കല്‍ വിശ്വാസികള്‍ക്ക്‌ തീര്‍ത്ഥയാത്രയ്ക്ക്‌ അനുമതി നല്‍കിയാല്‍ മതിയെന്നും റെയിഞ്ച്‌ ഓഫീസര്‍ 'ജന്മഭൂമി'യോട്‌ പറഞ്ഞു. 
    
</TEXT>
</DOC>