<DOC>
<DOCNO>114032987494.utf8</DOCNO>
<TEXT>


           മസൂദ്‌ അറസ്റ്റില്‍; രാഹുല്‍ റാലി റദ്ദാക്കി    

Saturday 29 March 2014 10:19 pm IST

ഷഹരണ്‍പൂര്‍: മോദിയെ തുണ്ടം തുണ്ടമാക്കുമെന്ന്‌ പ്രസംഗിച്ച കോണ്‍ഗ്രസ്‌ നേതാവും ഷഹരണ്‍പൂരിലെ സ്ഥാനാര്‍ഥിയുമായ ഇമ്രാന്‍ മസൂദിനെ പോലീസ്‌ അറസ്റ്റു ചെയ്തു. മസൂദിന്‌ ജാമ്യം നിഷേധിച്ച കോടതി ഇയാളെ 14 ദിവസം റിമാന്‍ഡ്‌ ചെയ്തിട്ടുമുണ്ട്‌. 
മസൂദിന്റെ കൊലവിളി വന്‍ വിവാദമായതി നെത്തുടര്‍ന്ന്‌ ഇന്നലെ ഷഹരാണ്‍പൂരില്‍ നടത്താനിരുന്ന റാലി കോണ്‍ഗ്രസ്‌ ഉപാദ്ധ്യക്ഷന്‍ രാഹുല്‍ റദ്ദാക്കി. അതിനിടെ മസൂദിന്റെ പ്രസംഗം തെരഞ്ഞെടുപ്പ്‌ പ്രഖ്യാപിക്കും മുന്‍പുള്ളതാണെന്നു പറഞ്ഞ്‌ സംഭവത്തെ ലഘൂകരിക്കാന്‍ തെരഞ്ഞെടുപ്പ്‌ കമ്മീഷനും ശ്രമം തുടങ്ങിയിട്ടുണ്ട്‌. മസൂദിനെ തെരഞ്ഞെടുപ്പില്‍ നിന്ന്‌ പിന്‍വലിക്കില്ലെന്നാണ്‌ കോണ്‍ഗ്രസ്‌ നല്‍കുന്ന സൂചന.
ഗുജറാത്തിലെപ്പോലെ യുപിയിലെ മുസ്ലിങ്ങളെ കൈകാര്യം ചെയ്താല്‍ മോദിയെ തുണ്ടം തുണ്ടമാക്കുമെന്നായിരുന്നു മസൂദിെ‍ന്‍റ പ്രസംഗം. മസൂദിനെതിരെ കേസെടുത്ത പോലീസ്‌ ഇന്നലെ രാവിലെ ഇയാളെ അറസ്റ്റ്‌ ചെയ്തു. പ്രഥമ വിവരറിപ്പോര്‍ട്ട്‌ തയ്യാറാക്കി ഉച്ചയോടെ ഇയാളെ കോടതിയില്‍ ഹാജരാക്കുകയായിരുന്നു.
വിവാദം വൈകാതെ കെട്ടടങ്ങുമെന്നും അതിനാല്‍ സ്ഥാനാര്‍ഥിയെ മാറ്റേണ്ടതില്ലെന്നുമാണ്‌ കോണ്‍ഗ്രസിെ‍ന്‍റ നിലപാടെന്നാണ്‌ സൂചന. പാര്‍ട്ടി തങ്ങളുടെ നിലപാട്‌ ഇതുവരെ പരസ്യമായി വ്യക്തമാക്കിയിട്ടില്ല. 
എന്നാല്‍, മോദിയെ സോണിയാ ഗാന്ധി, ലാലു യാദവ്‌, ദിഗ്‌ വിജയ്‌ സിംഗ്‌, മണിശങ്കര്‍ അയ്യര്‍ തുടങ്ങിയവരെല്ലാം മോശം ഭാഷയില്‍ ആക്രമിച്ചിട്ടുള്ളത്‌ ബിജെപി നേതാവ്‌ അരുണ്‍ ജെയ്റ്റ്ലി ചൂണ്ടിക്കാട്ടി. മരണത്തിന്റെ വ്യാപാരി എന്ന സോണിയയുടെ പ്രയോഗമാണ്‌ തുടക്കം.
എന്നാല്‍, മോദിക്കെതിരേയുള്ള ഭര്‍ത്സനങ്ങള്‍ ഇപ്പോള്‍ ഭീഷണിയായി മാറിയിട്ടുണ്ട്‌. ഇത്തരം ദുഷ്പ്രവൃത്തി ചെയ്തവരെ ഗുജറാത്തില്‍ ജനങ്ങള്‍ തള്ളിക്കളഞ്ഞു. തോല്‍വി ഭയക്കുന്ന കോണ്‍ഗ്രസ്‌ കേന്ദ്രത്തില്‍ നിരാശിതരാണ്‌. എന്നാല്‍ ഈ തന്ത്രങ്ങളൊന്നും ഫലിക്കാന്‍ പോകുന്നില്ലെന്നും ജെയ്റ്റ്ലി പറഞ്ഞു. 

    
</TEXT>
</DOC>