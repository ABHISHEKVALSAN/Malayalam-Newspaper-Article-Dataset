<DOC>
<DOCNO>114031784103.utf8</DOCNO>
<TEXT>


           സ്ഥാനാര്‍ത്ഥി നിര്‍ണ്ണയം: വിജയപ്രതീക്ഷയില്ല, വിഎസ്‌ തെരഞ്ഞെടുപ്പ്‌ കഴിയും വരെ മിണ്ടില്ല    

Monday 17 March 2014 10:38 pm IST

തിരുവനന്തപുരം: സിപിഎമ്മിലെ സ്ഥാനാര്‍ത്ഥി നിര്‍ണ്ണയത്തില്‍ പ്രതിപക്ഷ നേതാവ്‌ വി.എസ്‌.അച്യുതാനന്ദന്‌ കടുത്ത അതൃപ്തി. പാര്‍ട്ടിയുമായി തീരെ ബന്ധമില്ലാത്തവരെയും തനി കോണ്‍ഗ്രസ്സുകാരെയും സ്ഥാനാര്‍ത്ഥിയാക്കിയത്‌ വിജയപ്രതീക്ഷയെ ബാധിക്കുമെന്നാണ്‌ വിഎസ്സിന്റെ വിലയിരുത്തല്‍. ലോകസഭാ തെരഞ്ഞെടുപ്പ്‌ തയ്യാറെടുപ്പിന്റെ ആദ്യഘട്ടത്തില്‍ ഇടതുമുന്നണിക്കുണ്ടായ മേല്‍ക്കൈ സ്ഥാനാര്‍ത്ഥി നിര്‍ണ്ണയത്തോടെ ഇല്ലാതായെന്നും വിഎസ്സിന്‌ അഭിപ്രായമുണ്ട്‌. തന്നോടൊപ്പം നില്‍ക്കുന്നെന്ന കാരണത്താല്‍ വിജയസാധ്യത ഉണ്ടായിരുന്നവര്‍ക്ക്‌ സീറ്റു നല്‍കാത്തതിലും വിഎസ്‌ പ്രതിഷേധത്തിലാണ്‌. കഴിഞ്ഞദിവസം വി.എസ്നടത്തിയ പ്രസ്താവന ഇതിലേക്കാണ്‌വിരല്‍ ചൂണ്ടുന്നത്‌.
തെരഞ്ഞെടുപ്പ്‌ കഴിയുന്നതു വരെ മിണ്ടാതിരിക്കാനാണ്‌ ഇപ്പോള്‍ വി എസ്സിന്റെ തീരുമാനം. പാര്‍ട്ടിയുടെ പ്രകടനം മോശമായാല്‍ ഔദ്യോഗിക പക്ഷത്തിനെ വിമര്‍ശിക്കാനുള്ള ആയുധമാക്കി അദ്ദേഹം ഇത്‌ മാറ്റും. ഔദ്യോഗിക പക്ഷം പണം വാങ്ങി പലര്‍ക്കും സീറ്റ്‌ നല്‍കിയെന്നുവരെയുള്ള ആരോപണങ്ങളും ഉയര്‍ന്നുവരാനുള്ള സാധ്യതയുണ്ട്‌. 
സിപിഎം സെക്രട്ടറി പിണറായി വിജയന്റെ അപ്രമാദിത്വമാണ്‌ സ്ഥാനാര്‍ത്ഥി നിര്‍ണ്ണയത്തിലുണ്ടായത്‌. 36 കൊല്ലമായി ഇടതുമുന്നണിയുടെ ഭാഗമായിരുന്ന ആര്‍എസ്പി മുന്നണി വിട്ടുപോകാനുള്ള സാഹചര്യമൊരുക്കിയതും പിണറായി ആണെന്നാണ്‌ വി എസിന്റെ പക്ഷം. 
സിപിഎം സ്ഥാനാര്‍ത്ഥികളെ നിര്‍ണ്ണയിക്കുന്നതില്‍ വിജയപ്രതീക്ഷ പരിഗണിച്ചില്ല. പാര്‍ട്ടിക്കുള്ളില്‍ ജനസമ്മതിയുള്ള സ്ഥാനാര്‍ത്ഥികള്‍ ഉള്ളപ്പോഴാണ്‌ പുറത്തു നിന്ന്‌ സ്ഥാനാര്‍ത്ഥികളെ ഇറക്കുമതി ചെയ്ത്‌ പരീക്ഷണം നടത്തുന്നത്‌. ഇവര്‍ വിജയിക്കുമെന്ന ഉറപ്പുമില്ല. ഇടതുമുന്നണിക്ക്‌ ആദ്യഘട്ടത്തിലുണ്ടായിരുന്ന മേല്‍ക്കൈ നഷ്ടപ്പെടാന്‍ ഇടയാക്കിയത്‌ സ്ഥാനാര്‍ത്ഥി നിര്‍ണ്ണയത്തിലുണ്ടായ പാകപ്പിഴയാണെന്നും വി എസിന്‌ അഭിപ്രായമുണ്ട്‌.
പൊന്നാനി, ചാലക്കുടി, എറണാകുളം, പത്തനംതിട്ട, ഇടുക്കി എന്നിവിടങ്ങളിലാണ്‌ സിപിഎം സ്വതന്ത്രസ്ഥാനാര്‍ത്ഥികളെ മത്സരിപ്പിക്കുന്നത്‌. ഈ സ്ഥാനാര്‍ത്ഥികളൊന്നും വിജയിക്കുമെന്ന്‌ ഉറപ്പില്ല. ഇതില്‍ ചില സീറ്റുകളെ കുറിച്ച്‌ പേയ്മെന്റ്‌ സീറ്റാണെന്ന ആരോപണവും ഉയര്‍ന്നിട്ടുണ്ട്‌. പത്തനംതിട്ടയില്‍ സിപിഎമ്മില്‍ തന്നെ സ്ഥാനാര്‍ത്ഥികളാക്കാന്‍ കഴിയുമായിരുന്നവരുണ്ടായിട്ടും കോണ്‍ഗ്രസ്സിന്റെ സജീവപ്രവര്‍ത്തകനും എഐസിസി മെമ്പറുമായ ആളെ സ്ഥാനാര്‍ത്ഥിയാക്കിയത്‌ പ്രവര്‍ത്തകര്‍ക്കിടയില്‍ കടുത്ത അതൃപ്തിയുണ്ടെന്നാണ്‌ വിഎസ്‌ വിലയിരുത്തുന്നത്‌. ഇടുക്കിയിലെ ജോയ്സ്ജോര്‍ജ്ജ്‌ കേരളാകോണ്‍ഗ്രസ്സുകാരനാണെന്ന ആക്ഷേപവും വന്നുകഴിഞ്ഞു. 
വടകര, കൊല്ലം മണ്ഡലങ്ങളിലെ സ്ഥാനാര്‍ത്ഥി നിര്‍ണ്ണയത്തെക്കുറിച്ചും വി എസ്സിന്‌ കടുത്ത അതൃപ്തിയാണുള്ളത്‌. കൊല്ലം സീറ്റ്‌ ആര്‍എസ്പി നല്‍കി അവരെ കൂടെനിര്‍ത്തുകയായിരുന്നു വേണ്ടത്‌. ആര്‍എസ്പി പോയത്‌ ജനങ്ങള്‍ക്കിയില്‍ സിപിഎമ്മിനെതിരായ വികാരമാണുണ്ടാക്കിയിട്ടുള്ളത്‌. മുന്നണിയിലെ ചെറുകക്ഷികളെ പാര്‍ട്ടി അടിച്ചൊതുക്കുകയാണെന്ന ധാരണപരക്കാന്‍ അതിടയാക്കി. അതിനാല്‍ പിന്നീട്‌ ജനതാദളിനു മുന്നില്‍ പാര്‍ട്ടിക്കു കീഴടങ്ങേണ്ടിയും വന്നു. 
സ്ഥാനാര്‍ത്ഥി നിര്‍ണ്ണയത്തെക്കുറിച്ച്‌ പാര്‍ട്ടിക്കുള്ളില്‍ ക്രിയാത്മകമായ ചര്‍ച്ചകളൊന്നും നടന്നിട്ടില്ലെന്ന അഭിപ്രായമാണ്‌ വി എസ്സിനുള്ളത്‌. ഏകപക്ഷീയമായ തീരുമാനങ്ങള്‍ അടിച്ചേല്‍പിക്കുകയാണ്‌ ഉണ്ടായത്‌. 
ആര്‍. പ്രദീപ്‌

</TEXT>
</DOC>