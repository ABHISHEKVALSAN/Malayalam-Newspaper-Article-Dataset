<DOC>
<DOCNO>114101733309.utf8</DOCNO>
<TEXT>


           ലീഗ് നേതാവിന്റെ മകള്‍ക്ക് ആഡംബര വിവാഹം കാര്‍മ്മികത്വം വഹിക്കാന്‍ ഹൈദരലി ശിഹാബ് തങ്ങള്‍    

Friday 17 October 2014 1:19 am IST

        തിരുവനന്തപുരം: വിവാഹധൂര്‍ത്തിന് കാര്‍മ്മികത്വം വഹിക്കാനും കോഴിബിരായാണി കഴിക്കാനും ഹൈദരലി ശിഹാബ് തങ്ങളടക്കം ലീഗ് നേതൃനിര. ആഡംബര വിവാഹങ്ങളില്‍ പങ്കെടുക്കുന്നതില്‍ നിന്ന് മുസ്ലീംലീഗ് മന്ത്രിമാരും നേതാക്കളും വിട്ടുനില്‍ക്കുമെന്ന് പി.കെ. കുഞ്ഞാലിക്കുട്ടി ഒക്ടോബര്‍ ഒന്നിന് പ്രഖ്യാപനം നടത്തിയിരുന്നു. ആര്‍ഭാടപൂര്‍വം നടത്തപ്പെടുന്ന വിവാഹങ്ങള്‍ക്ക് ക്ഷണിക്കുമ്പോള്‍ പങ്കെടുക്കുന്നതിന് മുമ്പ് രണ്ടാമതൊന്നുകൂടി ആലോചിക്കണമെന്നും നിര്‍ദേശിച്ചിരുന്നു. പ്രഖ്യാപനത്തിനു പ്രായം വെറും പതിനാറുദിവസം മാത്രം.

ഇന്നലെ തിരുവനന്തപുരത്ത് മുസ്ലീംലീഗിന്റെ തലതൊട്ടപ്പന്‍ ഹൈദരലി ശിഹാബ് തങ്ങള്‍ നിക്കാഹ്കര്‍മ്മം നിര്‍വഹിച്ച ഒരു കല്യാണംനടന്നു.

ലീഗ് ജില്ലാ വൈസ്പ്രസിഡന്റ് അഡ്വ. കണിയാപുരം ഹലീമിന്റെ മകള്‍ക്കായിരുന്നു ആര്‍ഭാട വിവാഹം. വരന്‍ ആറാലുംമൂട് സ്വദേശി പ്രവാസി മലയാളിയുടെ മകന്‍. തലസ്ഥാന നഗരത്തിലെ വഴികളെല്ലാം മണിക്കൂറുകള്‍ നീണ്ട ഗതാഗതക്കുരുക്കിലായി. ട്രിവാന്‍ഡ്രം ക്ലബ്ബിലെ എസി ഹാളില്‍ നടന്നചടങ്ങില്‍ മന്ത്രിമാരായ പി.കെ. കുഞ്ഞാലിക്കുട്ടി, മഞ്ഞളാംകുഴി അലി, വി.കെ. ഇബ്രാഹീംകുഞ്ഞ്, എം.കെ. മുനീര്‍ എന്നിവര്‍ പങ്കെടുത്തു. ദല്‍ഹിയാത്രയിലായതുകൊണ്ടു മാത്രം മന്ത്രി പി.കെ. അബ്ദുറബ്ബിന് കല്യാണം കൂടാന്‍ കഴിഞ്ഞില്ല. ലക്ഷങ്ങള്‍ വിലവരുന്ന പുത്തന്‍കാര്‍, 100 പവനോളം സ്വര്‍ണം, സ്ത്രീധനമായി കുറഞ്ഞത് ഒരുകോടി രൂപയോളമാണ് നല്‍കിയതെന്ന് വരന്റെ നാട്ടുകാര്‍. രണ്ടുലക്ഷം രൂപയോളം വാടകവരുന്ന സുബ്രഹ്മണ്യഹാള്‍. രണ്ടായിരത്തോളം അതിഥികള്‍. അവര്‍ വന്ന ലക്ഷങ്ങള്‍ വിലപിടിപ്പുള്ള വാഹനങ്ങള്‍.

റോഡിലും പരിസരങ്ങളിലും വമ്പന്‍മാരുടെ സാന്നിധ്യം. മുസ്ലീംലീഗിന്റെ എല്ലാ എംഎല്‍എമാരും ആര്‍ഭാട വിവാഹത്തിനു സാക്ഷ്യം വഹിക്കാനെത്തി. ലീഗ് സംസ്ഥാന ജില്ലാ നേതാക്കളും ചടങ്ങിനു മോടി കൂട്ടാനെത്തി. കല്യാണവും തീറ്റയുമൊക്കെ കഴിഞ്ഞ് തിരുവനന്തപുരത്തുള്ള ലീഗിന്റെ സി.എച്ച്. ഹാളില്‍ സംസ്ഥാന കമ്മിറ്റിയും ചേര്‍ന്നിട്ടാണ് തങ്ങളും കൂട്ടരും മടങ്ങിയത്.

സംസ്ഥാന കമ്മിറ്റിയില്‍ പുതിയ പ്രഖ്യാപനങ്ങളെ കുറിച്ചുള്ള ചര്‍ച്ച നടത്തിയെന്നാണ് സൂചന. എം.എം. ഹസ്സന്റെ നേതൃത്വത്തിലുള്ള കോണ്‍ഗ്രസ്സുകാരും വിവാഹധൂര്‍ത്തില്‍ പങ്കെടുക്കാന്‍ മടികാണിച്ചില്ല. സിപിഎമ്മിന്റെ ഭാഗമായി എ. സമ്പത്ത് എംപിയും സഹകരിച്ചു.

കോടികള്‍ മുടക്കിയുള്ള കല്യാണധൂര്‍ത്തിനെതിരെ ശബ്ദമുയര്‍ത്താന്‍ ഇനിയൊരു ലീഗുകാരനും തയ്യാറാകില്ലെന്നാണ് ചില ലീഗ് പ്രവര്‍ത്തകര്‍ പറയുന്നത്. വിവാഹധൂര്‍ത്തിനും ലഹരിക്കുമെതിരെ നടന്നുവരുന്ന മുസ്ലീംലീഗ് ക്യാമ്പയിന്റെ തിരുവനന്തപുരം ജില്ലാതല ഉദ്ഘാടനത്തിലാണ് കുഞ്ഞാലിക്കുട്ടിയുടെ വിലപിടിപ്പുള്ള പ്രഖ്യാപനങ്ങള്‍ ഉണ്ടായത്. പെണ്‍കുട്ടികള്‍ ജനിക്കുമ്പോള്‍ തന്നെ രക്ഷിതാക്കള്‍ക്ക് ആശങ്കയാണെന്നും ആണിന് യോജിച്ച പണിയല്ല സ്ത്രീധനം വാങ്ങി ആര്‍ഭാടവിവാഹം നടത്തുന്നതെന്നും മുസ്ലീംലീഗിന്റെ സംസ്ഥാന ജനറല്‍ സെക്രട്ടറി കെ.പി.എ മജീദും പറഞ്ഞിട്ടുണ്ട്. ഇന്നലത്തെ കല്യാണത്തിന് മജീദും ഉണ്ടായിരുന്നു. വിവാഹ ധൂര്‍ത്തിനെതിരെയും മദ്യവിരുദ്ധ പ്രവര്‍ത്തനങ്ങളിലും ഏത് രാഷ്ട്രീയ പാര്‍ട്ടിയുമായും വേദി പങ്കിടാന്‍ മുസ്ലീംലീഗ് തയാറാണ്. ഇക്കാര്യങ്ങളില്‍ കോണ്‍ഗ്രസുമായും ഇടതുപാര്‍ട്ടികളുമായും ലീഗ് യോജിച്ച് പ്രവര്‍ത്തിക്കും.

തിന്മക്കെതിരായ ഈ നീക്കങ്ങളില്‍ ആരുമായും സഹകരിക്കാനും ഏതറ്റംവരെ പോകാനും പാര്‍ട്ടി തയാറാണ്. മതത്തെ ദുര്‍വ്യഖ്യാനം ചെയ്ത് തീവ്രവാദത്തിലേക്ക് പോകുന്നതു പോലെയാണ് വിവാഹധൂര്‍ത്ത് അപകടകരമായ സ്ഥിതിയിലേക്ക് നീങ്ങുന്നത്. മലബാറില്‍ ഉള്‍പ്പെടെ ആര്‍ഭാട വിവാഹങ്ങള്‍ വര്‍ധിക്കുന്നുവെന്നും നേതാക്കള്‍ പറഞ്ഞിട്ടുണ്ട്. പക്ഷെ നേതാക്കളുടെ പറച്ചിലൊന്ന് പ്രവൃത്തി മറ്റൊന്നാണെന്നു മാത്രം.
    
</TEXT>
</DOC>