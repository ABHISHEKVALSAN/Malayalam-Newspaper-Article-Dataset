<DOC>
<DOCNO>114072717951.utf8</DOCNO>
<TEXT>


            ആശുപത്രികളില്‍ സ്റ്റെറിലൈസേഷന്‍ യൂണിറ്റില്ല; മാരകരോഗങ്ങള്‍ക്ക് സാധ്യത    

Sunday 27 July 2014 1:05 am IST

പാലക്കാട്:  സംസ്ഥാനത്തെ ആശുപത്രികള്‍ക്ക് അനുമതി നല്‍കാന്‍ സര്‍ക്കാര്‍  നിര്‍ദ്ദേശിച്ച ഉപാധികള്‍ ചില ആശുപത്രികള്‍ തെറ്റിച്ചതായി ആരോപണം.   സര്‍ക്കാര്‍ അനുമതി ലഭിക്കണമെങ്കില്‍  സ്റ്റെറിലൈസേഷന്‍ യൂണിറ്റ്  സ്ഥാപിക്കണമെന്നാണ് നിലവിലുള്ള നിര്‍ദ്ദേശം. കൂടാതെ ആശുത്രി മാലിന്യങ്ങള്‍  സൂക്ഷ്മതയോടെ സംസ്‌കരിക്കാനുള്ള സൗകര്യവും ഉണ്ടായിരിക്കണം. ഈ ഉത്തരവുകള്‍  ഉത്തരവിറക്കിയവര്‍തന്നെ ചവിട്ടിമെതിക്കുകയാണ്.
സംസ്ഥാനത്ത് സര്‍ക്കാര്‍  അനുമതി നേടിയിട്ടുള്ള ഒട്ട് മിക്ക ആശുപത്രികളിലും സ്റ്റെറിലൈസേഷന്‍  യൂണിറ്റോ, മാലിന്യ സംസ്‌ക്കരണ യൂണിറ്റോ ഇല്ല. ഉള്ളിടത്തു തന്നെ പലയിടത്തും  ഇവ പ്രവര്‍ത്തനക്ഷമമല്ല. എന്നിട്ടും ഇത്തരം ആശുപത്രികള്‍ സര്‍ക്കാര്‍  അനുമതി നേടിക്കഴിഞ്ഞു. സംസ്ഥാന ആരോഗ്യവകുപ്പ് സെക്രട്ടറിയാണ്  ആശുപത്രികള്‍ക്ക് അന്തിമമായി അനുമതി നല്‍കേണ്ടത്.  ആറ്  മണിക്കൂര്‍ മുതല്‍  12 മണിക്കൂര്‍ വരെ നീണ്ട് നില്‍ക്കുന്ന സ്റ്റെറിലൈസേഷന്‍ പ്രോസസ്സിലൂടെ  മാത്രമേ സര്‍ജിക്കല്‍ ഉപകരണങ്ങള്‍ അണുവിമുക്തമാവുകയുള്ളു. തുടര്‍ന്ന്  സ്റ്റെറിലൈസ് ചെയ്ത ഉപകരണങ്ങള്‍ അണുവിമുക്തമാണോ എന്ന് ബയോളജിക്കല്‍  ടെസ്റ്റ് നടത്തി ഉറപ്പ് വരുത്തണമെന്ന് സര്‍ക്കാര്‍ നിര്‍ദ്ദേശത്തിലുണ്ട്.  ഇങ്ങനെയെല്ലാം നിര്‍ദ്ദേശങ്ങളുണ്ടെന്നിരിക്കെ കേവലം തിളച്ചവെള്ളത്തില്‍  മുക്കി സിറിഞ്ചും മറ്റുപകരണങ്ങളും ഉപയോഗിക്കുന്നത് എയ്ഡ്‌സ് പോലുള്ള മാരക  രോഗങ്ങള്‍ പിടിപെടാന്‍ കാരണമായി തീരുമെന്ന് വിലയിരുത്തപ്പെടുന്നു.  സ്റ്റെറിലൈസേഷന്‍ യൂണിറ്റ് സ്ഥാപിച്ചിട്ടുള്ള ആശുപത്രികള്‍ സ്റ്റെറിലൈസ്  ചെയ്ത സിറിഞ്ചടക്കമുള്ള ഉപകരണങ്ങള്‍ പുതിയ പാക്കറ്റിലാക്കി സ്വന്തം  ഫാര്‍മസിയിലൂടെ വിറ്റ് ലക്ഷങ്ങളാണ് സംമ്പാദിക്കുന്നത്.
സര്‍ക്കാര്‍  നിര്‍ദ്ദേശത്തോടെ ആശുപത്രി ആരംഭിക്കണമെങ്കില്‍ സ്റ്റെറിലൈസേഷന്‍ യൂണിറ്റിന്  മാത്രം 50ലക്ഷത്തിന് മേല്‍ മുടക്കേണ്ടി വരും. നല്ല യൂണിറ്റിന് 10 കോടിരൂപ  ചെലവ് വരു മെന്നതിനാലാണ് സ്വകാര്യ ആശുപത്രികള്‍ ഇത്തരം പ്രവര്‍ത്തികള്‍  നടത്തുന്നതിന് പകരം ഉദ്യോഗസ്ഥര്‍ക്ക് കാണിക്ക നല്‍കി ലൈസന്‍സ്  കരസ്ഥമാക്കിയിട്ടുള്ളത്. സര്‍ക്കാര്‍ നിര്‍ദ്ദേശം കര്‍ശനമായി പാലിച്ചാല്‍  കേരളത്തിലെ ഭൂരിപക്ഷം  ആശുപത്രികളും പ്രവര്‍ത്തനം നിര്‍ത്തേണ്ടിവരും.  വാക്വം, ഗ്രാവിറ്റി, ലിക്വിഡ്, എക്‌സ്പ്രസ്സ് എന്നീസൈക്കിളുകളിലൂടെ മാത്രമെ  സ്റ്റെറിലൈസേഷന്‍ പ്രൊസസ് പൂര്‍ത്തികരിക്കാവു എന്നിരിക്കെ  മെഷിനറി  ഉപയോഗിക്കാതെയാണ് സ്റ്റെറിലൈസ് ചെയ്യുന്നത്. വിദേശരാജ്യങ്ങളിലും  അന്യസംസ്ഥാനങ്ങളിലെ വിവിധ ആശുപത്രികളിലും ഉപയോഗിച്ച ഉപകരണങ്ങളാണ്്  കേരളത്തിലെ വിവിധ ആശുപത്രികളിലേക്ക് എത്തുന്നതെന്നും, ഇവ ഗുണം  പരിശോധിക്കാതെയാണ് എത്തുന്നതെന്നും ആരോപണം നിലവിലുണ്ട്. വിവിധ ടൂള്‍സ്  കമ്പനികള്‍ വാടകക്കും വിലയ്ക്കുമായി ഇവ എത്തിച്ച് കൊടുക്കാറുണ്ട്. ചില  ഉപകരണങ്ങള്‍ നാല് തവണയില്‍ കൂടുതല്‍ ഉപയോഗിക്കരുതെന്ന്  നിര്‍ദ്ദേശമുണ്ടെങ്കിലും 10 തവണയെങ്കിലും ഉപയോഗിക്കാറാണ് പതിവ്.  സ്റ്റെറിലൈസ് ചെയ്തശേഷം വിദേശ കമ്പനികളുടെ ലേബലൊട്ടിച്ച് ഉപകരണങ്ങള്‍  മാര്‍ക്കറ്റ് ചെയ്യുകയും അതിലൂടെ കോടികള്‍ സമ്പാദിക്കുകയും ചെയ്യുന്ന  സ്ഥാപനങ്ങള്‍ നിരവധിയാണ്.
സംസ്ഥാനത്തെ മിക്ക ആശുപത്രികളിലും മാലിന്യം  സംസ്‌ക്കരിക്കാനുള്ള സൗകര്യമില്ലെന്ന് മാത്രമല്ല ഇവിടുന്നുള്ള  മാലിന്യങ്ങള്‍ പൊതുസ്ഥലത്തേക്കാണ് ഒഴുക്കിവിടുന്നതെന്നും വിവിധ ആരോഗ്യ  വകുപ്പ് ഉദ്യോഗസ്ഥര്‍ റിപ്പോര്‍ട്ട നല്‍കിയിട്ടുണ്ടെങ്കിലും നടപടിയില്ല.  ആശുപത്രി കക്കൂസ് മാലിന്യങ്ങല്‍ പോലും പൊതു ചാലിലേക്കാണ്  ഒഴിക്കിവിടുന്നതെന്നും റിപ്പോര്‍ട്ടുണ്ട്.
    
</TEXT>
</DOC>