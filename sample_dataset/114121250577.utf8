<DOC>
<DOCNO>114121250577.utf8</DOCNO>
<TEXT>


           കാത്തലിക് സിറിയന്‍ ബാങ്കില്‍ മുക്കുപണ്ടം പണയംവച്ച്  കാല്‍ക്കോടി തട്ടി    

Friday 12 December 2014 6:43 pm IST

        ഇടുക്കി: മൂന്നാര്‍ കാത്തലിക് സിറിയന്‍ ബാങ്ക് ശാഖയില്‍ മുക്കുപണ്ടം പണയം വച്ച് കാല്‍ക്കോടി തട്ടി. കഴിഞ്ഞ ദിവസം ബാങ്കിലെ ഓഡിറ്റിംങ് വിഭാഗം നടത്തിയ പരിശോധനയിലാണ് പണയ ഉരുപ്പടികള്‍ മുക്കുപണ്ടമാണെന്ന് കണ്ടെത്തിയത്. തുടര്‍ന്ന് ബാങ്ക് അധികൃതരെ വിവരം അറിയിച്ചു.

നല്ലതണ്ണി സ്വദേശി അരുണ്‍.എം എന്നയാളാണ് മുക്കുപണ്ടം പണയംവച്ചതെന്നാണ് ബാങ്കുകാര്‍ മൂന്നാര്‍ പോലീസില്‍ മൊഴി നല്‍കിയിരിക്കുന്നത്. ഇയാളെ അന്വേഷിച്ച് പോലീസ് വീട്ടിലെത്തിയെങ്കിലും കണ്ടെത്താനായില്ല. സൈബര്‍ സെല്ലിന്റെ സഹായത്തോടെയാണ് അന്വേഷണം പുരോഗമിക്കുന്നത്.

പണംതട്ടിപ്പില്‍ ബാങ്ക് ജീവനക്കാര്‍ക്ക് പങ്കുണ്ടോയെന്ന് അന്വേഷിക്കുന്നുണ്ട്. കഴിഞ്ഞ ജൂണ്‍ മുതല്‍ ഈ മാസം നാലാം തിയതി വരെ ഇരുപത് പ്രാവശ്യമായാണ് മുക്കുപണ്ടം പണയം വച്ച് പണം വാങ്ങിയത്. ഇരുപത് പ്രാവശ്യം മുക്കുപണ്ടം പണയപ്പെടുത്തിയിട്ടും ബാങ്ക് അധികൃതര്‍ സംഭവം അറിയാതെ പോയത് ഗുരുതരമായ പിശകാണ്. ജീവനക്കാര്‍ക്കെതിരെ ബാങ്ക് മാനേജ്‌മെന്റ് നടപടിക്കൊരുങ്ങുകയാണ്. മൂന്നാര്‍ എസ്.ഐയുടെ നേതൃത്വത്തിലുള്ള സംഘമാണ് അന്വേഷണത്തിന് നേതൃത്വം നല്‍കുന്നത്.
    
</TEXT>
</DOC>