<DOC>
<DOCNO>114062310036.utf8</DOCNO>
<TEXT>


           സ്വര്‍ണ്ണക്കടത്ത്‌ വന്‍ വ്യവസായമായി; നിയമം നോക്കു കുത്തി    

Monday 23 June 2014 9:56 pm IST

കൊച്ചി: വിമാനത്താവളങ്ങള്‍ വഴിയുള്ള സ്വര്‍ണ്ണക്കടത്ത്‌ പെരുകുമ്പോള്‍ പ്രതികളെ ശിക്ഷിയ്ക്കാന്‍ കഴിയാതെ നിയമം നോക്കുകുത്തിയാകുന്നു. അനധികൃതമായി സ്വര്‍ണ്ണം കടത്തുന്നവരെ ശിക്ഷിയ്ക്കാന്‍ ഇവിടെ നിയമവ്യവസ്ഥ ഇല്ലാത്തതാണ്‌ സ്വര്‍ണ്ണ വാഹകര്‍ പെരുകാന്‍ കാരണം.
ദിവസവും വിമാനത്താവളങ്ങളില്‍ പിടിക്കുന്ന സ്വര്‍ണ്ണം കസ്റ്റംസ്‌ തടഞ്ഞുവച്ചതിനുശേഷം കുറ്റക്കാരെ മോചിപ്പിക്കുകയാണ്‌ ചെയ്യുന്നത്‌. 20 ലക്ഷം രൂപമുതല്‍ ഒരു കോടി രൂപവരെയുള്ള സ്വര്‍ണ്ണം കസ്റ്റംസ്‌ പിടികൂടിയാല്‍ സ്വര്‍ണ്ണം കണ്ടുകെട്ടിയതിനു ശേഷം ഡെപ്യൂട്ടി കമ്മീഷണര്‍ റാങ്കിലുള്ള ഒരാള്‍ക്ക്‌ പ്രതിയെ മോചിപ്പിക്കാന്‍ കഴിയും. ഒരു കോടിക്കു മുകളില്‍ ഒരു വ്യക്തി കടത്താന്‍ ശ്രമിച്ചാല്‍ മാത്രമെ അയാളെ മജിസ്ട്രേറ്റിനു മുന്നില്‍ ഹാജരാക്കാനും ജയിലിലടക്കാനും ഇപ്പോള്‍ ഇന്ത്യയില്‍ നിയമമുള്ളൂ. 1991നു മുന്‍പ്‌ സ്വര്‍ണ്ണത്തിന്റെ മഞ്ഞനിറം യാത്രക്കാരന്റെ കൈവശം കണ്ടാല്‍ അയാളെ ജയിലിലടയ്ക്കാന്‍ നിയമമുണ്ടായിരുന്നു. അന്നു വരെ നിരോധിച്ചിരുന്ന സ്വര്‍ണ്ണ കടത്ത്‌ മന്‍മോഹന്‍ സിംങ്ങ്‌ മന്ത്രിസഭയുടെ കാലത്ത്‌ നിയന്ത്രണങ്ങള്‍ക്ക്‌ വിധേയമായി സ്വര്‍ണ്ണം കൊണ്ടുവരാം എന്നാക്കി മാറ്റുകയായിരുന്നു. അതിന്റെ മറവിലാണ്‌ ഇപ്പോള്‍ സ്വര്‍ണ്ണക്കടത്ത്‌ ലോബികള്‍ തഴച്ച്‌ വളര്‍ന്നത്‌ . സ്വര്‍ണ്ണക്കടത്ത്‌ ഇപ്പോള്‍ ഒരു തരം ചൂതുകളിയായി . കിട്ടിയാല്‍ കിട്ടി പോയാല്‍ ഒരു കുഴപ്പവുമില്ല സുഖമായി കേസില്‍ നിന്നും ഊരിപ്പോകാം എന്നതാണ്‌ കൂടുതല്‍ വാഹകരെ ഈ വ്യവസായത്തിലേക്ക്‌ ആകര്‍ഷിയ്ക്കുന്നത്‌. ചില പ്രദേശങ്ങള്‍ കേന്ദ്രീകരിച്ച്‌ സ്വര്‍ണ്ണ കടത്തിനായി പ്രത്യേക പരിശീലനം നല്‍കിയ ജീവനക്കാരെ നിയമിച്ചിരിക്കുകയാണ്‌. പിടിയ്ക്കപ്പെടാതെ കടത്തിയാല്‍ ഡ്യൂട്ടി അടയ്ക്കേണ്ടതിന്റെ പകുതി ശതമാനം തുക അഭ്യാസികളായ വാഹകര്‍ക്ക്‌ ലഭിയ്ക്കുകയും ചെയ്യും. സ്വര്‍ണ്ണം കൊണ്ടുവരണം എങ്കില്‍ ചുരുങ്ങിയത്‌ ആറു മാസമെങ്കിലും വിദേശത്ത്‌ താമസിച്ചിരിക്കണം എന്നാണ്‌ നിയമം. എന്നാല്‍ പലരും ബിസിനസിന്റെയും മറ്റും പേരു പറഞ്ഞ്‌ ആഴ്ചയില്‍ പല തവണ വിദേശത്തു പോയി വരുന്നതായാണ്‌ വിവരം. കൊണ്ടു വരുന്ന സ്വര്‍ണ്ണത്തെക്കുറിച്ചുള്ള വിവരം കസ്റ്റംസ്‌ ക്ലിയറന്‍സ്‌ ഫോമില്‍ രേഖപ്പെടുത്തിയിരിക്കണം. എന്നാല്‍ യാത്രക്കാര്‍ അണിഞ്ഞു വരുന്നതുള്‍പ്പെടെയുള്ള സ്വര്‍ണ്ണത്തിന്റെ വിവരങ്ങള്‍ പലപ്പോഴും രേഖപ്പെടുത്താറില്ല. നിയമം കുറ്റക്കാരെ വെറുതെ വിടുമെങ്കിലും കസ്റ്റംസ്‌ ഇവരെ വെറുതെ വിടില്ല. സംശയം തോന്നിയാല്‍ യാത്രക്കാരെ പിടികൂടി ഏതുവിധേനയും സ്വര്‍ണ്ണം പുറത്തെടുക്കും. പിടിച്ചെടുക്കുന്ന സ്വര്‍ണ്ണത്തിന്റെ അളവ്‌ കൃത്യമായി രേഖപ്പെടുത്തി കഴിഞ്ഞാല്‍ ഗ്രാമിന്‌ 50 രൂപനിരക്കില്‍ ഒരു കിലോ സ്വര്‍ണ്ണത്തിന്‌ 50000 രൂപവരെ കസ്റ്റംസ്‌ ഉദ്യോഗസ്ഥര്‍ക്ക്‌ ഇന്‍സെന്റീവ്‌ ലഭിക്കും. അനധികൃതമായി കടത്തുന്ന സ്വര്‍ണ്ണം പിടിച്ചെടുക്കാന്‍ ഉദ്യോഗസ്ഥര്‍ക്ക്‌ കൂടുതല്‍ ഊര്‍ജ്ജം പകരാന്‍ ഇന്‍സന്റീവ്‌ ഉയര്‍ത്താന്‍ സര്‍ക്കാര്‍ ആലോചിയ്ക്കുന്നതായാണ്‌ സൂചന. 
കെ.എം.കനകലാല്‍

</TEXT>
</DOC>