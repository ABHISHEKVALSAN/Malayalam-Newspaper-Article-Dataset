<DOC>
<DOCNO>114063011116.utf8</DOCNO>
<TEXT>


            കള്ളപ്പണം: ഇന്ത്യ വീണ്ടും സ്വിറ്റ്‌സര്‍ലന്റിന് കത്തയച്ചു    

Monday 30 June 2014 12:28 am IST

        ന്യൂദല്‍ഹി:  കള്ളപ്പണക്കാരുടെ വിവരങ്ങള്‍ ലഭ്യമാക്കണമെന്നാവശ്യപ്പെട്ട് ഇന്ത്യന്‍  ധനമന്ത്രാലയം വീണ്ടും സ്വിറ്റ്‌സര്‍ലന്റിന് കത്തയച്ചു. ഇന്ത്യയുമായി  സഹകരിക്കാന്‍ തയ്യാറാണെന്ന സ്വിസ് സര്‍ക്കാര്‍ വക്താവിന്റെ പ്രസ്താവനയ്ക്കു  പിന്നാലെയാണ് ബാങ്കുകളില്‍ കള്ളപ്പണം നിക്ഷേപിച്ചിരിക്കുന്നവരുടെ പേരുകളും  മറ്റു വിവരങ്ങളും കൈമാറണമെന്ന് ഇന്ത്യ ആവശ്യപ്പെട്ടിരിക്കുന്നത്.
നികുതിവെട്ടിച്ച്  സ്വിറ്റ്‌സര്‍ലന്റിലെ ബാങ്കുകളില്‍  നിക്ഷേപിച്ചിരിക്കുന്ന ആസ്തികളുടെ  വിവരങ്ങള്‍ ഇന്ത്യയിലെ പുതിയ സര്‍ക്കാരിന് കൈമാറാന്‍ തയ്യാറാണെന്ന്  സ്വിറ്റസര്‍ലന്റ് സെക്രട്ടേറിയറ്റിലെ വിദേശധനകാര്യ വിഭാഗം വക്താവ് കഴിഞ്ഞ  ദിവസം പറഞ്ഞിരുന്നു. ഇരു രാജ്യങ്ങളും തമ്മിലുള്ള ഉഭയകക്ഷി കരാറുകളും  അന്താരാഷ്ട്ര നടപടിക്രമങ്ങളും പാലിക്കാന്‍ സ്വിറ്റ്‌സര്‍ലന്റ്  തയ്യാറാണെന്നും വക്താവ് പറഞ്ഞു. ഇന്ത്യന്‍ അധികൃതരുമായി  ബന്ധപ്പെട്ടുവരികയാണ്, പുതിയ ഇന്ത്യന്‍ സര്‍ക്കാരുമായി യോജിച്ചു  പ്രവര്‍ത്തിക്കാനാണ് സ്വിറ്റ്‌സര്‍ലന്റ് ആഗ്രഹിക്കുന്നതെന്നും വക്താവ്  പറഞ്ഞു.
പ്രത്യേക ദൗത്യസംഘം രൂപീകരിച്ച് വിദേശങ്ങളില്‍  നിക്ഷേപിച്ചിരിക്കുന്ന ഇന്ത്യക്കാരുടെ കള്ളപ്പണം  തിരികെയെത്തിക്കുന്നതിനുള്ള നടപടികള്‍ ഇന്ത്യ ശക്തമാക്കിയതും നയതന്ത്ര  തലത്തില്‍ നടത്തുന്ന ശക്തമായ സമ്മര്‍ദ്ദങ്ങളുമാണ് സ്വിസ് അധികൃരുടെ മനസ്സ്  മാറാന്‍ കാരണം.
ഇതിനിടെ, കള്ളപ്പണത്തിനെതിരായ പോരാട്ടം ഇന്ത്യ  ശക്തിപ്പെടുത്തിയതോടെ, സ്വിസ് ബാങ്കില്‍ കൂട്ടിയിട്ടിരിക്കുന്ന  കോടിക്കണക്കിന് ഡോളറിന്റെ അനധികൃത ധനം നിലനിര്‍ത്താന്‍ വമ്പന്‍മാര്‍ പുതിയ  മാര്‍ഗങ്ങള്‍ തേടുന്നു. സ്വര്‍ണ-രത്‌ന വ്യാപാരങ്ങളുടെ മറവില്‍ കള്ളപ്പണം  വെളുപ്പിക്കുക പ്രധാനതന്ത്രം. ഓഹരിവിപണിയിലെ സങ്കര ഫണ്ടുകളുടെ ഇടപാടുകളും  നവയുഗ സാങ്കല്‍പ്പിക നാണയമായ ബിറ്റ്‌കോയിന്റെ രൂപത്തിലെ ഫണ്ടു  കൈമാറ്റവുമൊക്കെ  പയറ്റുന്നവരും ഏറെ. ഇതുവഴി യഥാര്‍ത്ഥ നിക്ഷേപകന്റെ  പേരുകള്‍ രഹസ്യക്കാമെന്ന് കള്ളപ്പണക്കാര്‍ കണക്കുകൂട്ടുന്നു.
അടുത്തിടെ  സ്വിസ് ബാങ്കുകളിലെ ഇന്ത്യന്‍ നിക്ഷേപം 9000കോടിയായി കുറഞ്ഞിരുന്നു.  സമീപകാലത്തെ ഏറ്റവും വലിയ ഇടിവാണിത്. അതേസമയം, സ്വിറ്റ്‌സര്‍ലന്റ് ഏറ്റവും  കൂടുതല്‍ സ്വര്‍ണം കയറ്റിവിടുന്ന രാജ്യമായി ഇന്ത്യ മാറുകയും ചെയ്തു.  ഈവര്‍ഷമിതുവരെ 40,000 കോടി രൂപയുടെ സ്വര്‍ണവ്യാപാരമാണ് നടന്നത്.  സ്വര്‍ണ-രത്‌ന കച്ചവടത്തിന്റെ മറപിടിച്ച് സ്വിസ് ബാങ്കുകളിലെ കള്ളപ്പണം  ഫണ്ടുകളുടെ രൂപത്തില്‍ ഇന്ത്യയിലേക്കും ലോകത്തിന്റെ മറ്റുചില  ഭാഗങ്ങളിലേക്കും മാറ്റാനുള്ള ശ്രമം നടക്കുന്നതായുള്ള സംശയം ബലപ്പെടാന്‍  കാരണം മറ്റൊന്നുമല്ല. കള്ളപ്പണക്കാരുടെ പട്ടിക വേണമെന്ന ഇന്ത്യയുടെ ആവശ്യം  സംബന്ധിച്ച ചര്‍ച്ചകള്‍ ചൂടുപിടിക്കവെ പുറത്തുവരുന്ന ഈ വിവരങ്ങള്‍ സ്വിസ്  അധികൃതര്‍ ഗൗരവത്തില്‍ എടുത്തിട്ടുണ്ടെന്നാണ് സൂചന.
    
</TEXT>
</DOC>