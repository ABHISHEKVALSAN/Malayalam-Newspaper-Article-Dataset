<DOC>
<DOCNO>114092828470.utf8</DOCNO>
<TEXT>


           എബോളയെക്കാള്‍ മാരകം വിദ്വേഷം: അമ്മ    

Sunday 28 September 2014 8:34 am IST

മാതാ അമൃതാനന്ദമയിദേവിയുടെ അറുപത്തിഒന്നാം പിറന്നാളാഘോഷത്തോടനുബന്ധിച്ച് കൊല്ലം വള്ളിക്കാവില്‍സ്വാമി അമൃതസ്വരൂപാനന്ദപുരിയുടെ നേതൃത്വത്തില്‍ നടന്ന പാദപൂജ
കരുനാഗപ്പള്ളി: ആഫ്രിക്കയിലെങ്ങും പടര്‍ന്നുപിടിച്ച എബോള വൈറസിനേക്കാള്‍ മാരകമാണ് വിദ്വേഷമെന്ന് മാതാഅമൃതാനന്ദമയീദേവി. എബോളയെ ചെറുക്കാനുള്ള മരുന്നിന് ഗവേഷണം പുരോഗമിക്കുന്നു. വിദ്വേഷം ഇല്ലാതാക്കാനുള്ള മരുന്നിന് അതിന്റെ ആവശ്യമില്ല. നമ്മുടെ ഉള്ളിലുള്ള സ്‌നേഹവും കാരുണ്യവുമാണ് ആ പ്രതിരോധമരുന്ന്. തനിക്കുമാത്രമല്ല തന്നോട് ഇടപെടുന്നവര്‍ക്കെല്ലാം ആശ്വാസം പകരുന്ന മൃതസഞ്ജീവിനിയാണ് സ്‌നേഹമെന്ന് അമ്മ പിറന്നാള്‍ ദിനസന്ദേശത്തില്‍ പറഞ്ഞു.
ഇന്റര്‍നെറ്റ് എന്നത് സാങ്കേതികരംഗത്തെ വലിയ വിപ്ലവമാണ്. എന്നാല്‍ മദ്യത്തിനും മയക്കുമരുന്നിനും അടിമയാണെന്ന് പറയുംപോലെ ഇന്റര്‍നെറ്റിനും അടിമയാവുകയാണ് സമൂഹം എന്നു പറയേണ്ടിവരുന്ന കാലമാണിത്. സ്ത്രീയുടെ സുരക്ഷിതത്വം ഉറപ്പുവരുത്താന്‍ രക്ഷിതാക്കള്‍ ജാഗ്രത പാലിക്കണം. പെണ്‍കുട്ടികളെ ആദരിക്കാന്‍ ആണ്‍കുട്ടികള്‍ക്ക് കുഞ്ഞിലേ പറഞ്ഞുകൊടുക്കണം. അബലയും നിസഹായയുമല്ല സ്ത്രീ. അറിവും ആത്മാഭിമാനവും കാര്യശേഷിയും കാരുണ്യവുമുള്ള സ്ത്രീയുടെ ഉയര്‍ച്ചയിലാണ് ഭാവിലോകം നിലകൊള്ളുന്നതെന്ന് അമ്മ പറഞ്ഞു.
പ്രകൃതിദുരന്തങ്ങളുടെ പ്രതിക്കൂട്ടില്‍ ദൈവമല്ല, മനുഷ്യനാണെന്ന് അറിയണം. പ്രാകൃതര്‍ എന്ന് നമ്മള്‍ വിളിക്കുന്ന ആദിവാസികളുടെ വിവേകം ഇനി നമുക്കെന്നുണ്ടാകും. ഓരോ പ്രകൃതിദുരന്തവും തെറ്റുതിരുത്താന്‍ പ്രകൃതി നമുക്ക് നല്‍കുന്ന മുന്നറിയിപ്പാണ്.
അതുല്യമാണ് മനുഷ്യജീവിതം. അതിന്റെ മൂല്യമറിഞ്ഞ് ആസ്വദിക്കാന്‍ കഴിയണം. ദുഷ്ചിന്തകള്‍ കള്ളന്മാരെപ്പോലെയാണ്. ശ്രദ്ധതെറ്റിയാല്‍ അത് മനസിനെ തട്ടിക്കൊണ്ടുപോകും. ബോധത്തിന്റെ പ്രകാശമുണ്ടെങ്കില്‍ അജ്ഞാനത്തിന്റെ ഇരുട്ട് ഇല്ലാതാകും. ബോധം രാത്രിയുടെ ടോര്‍ച്ചാണ്. അത് നേടാന്‍ ധ്യാനം വേണം. മനസ് അന്തര്‍മുഖമാകുംതോറും നമ്മളില്‍ പല മാറ്റങ്ങളും ഉണ്ടാകും. ദേഷ്യത്തിന്റെ ഭാഷ സഹനത്തിന്റേതായി മാറും. സ്വാര്‍ത്ഥം കരുണയ്ക്ക് വഴിമാറും, അമ്മ പറഞ്ഞു.

</TEXT>
</DOC>