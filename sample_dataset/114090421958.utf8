<DOC>
<DOCNO>114090421958.utf8</DOCNO>
<TEXT>


           സ്വന്തം അദ്ധ്വാനത്തില്‍ നിര്‍മ്മിച്ച സ്വപ്‌ന ഭവനത്തില്‍ ഗിരീഷ് ഇന്ന് താമസം തുടങ്ങും    

Thursday 4 September 2014 2:04 am IST

        ചേര്‍ത്തല: സ്വന്തം അദ്ധ്വാനത്തില്‍ പടുത്തുയത്തിയ സ്വപ്‌ന ഭവനത്തില്‍ ഗിരീഷും കുടുംബവും ഇന്ന് താമസം തുടങ്ങും. തണ്ണീര്‍മുക്കം രണ്ടാം വാര്‍ഡ് വാരനാട് ആര്യ നിവാസില്‍ ഗിരീഷിന് ഇത് ജീവിതസാഫല്യം.

കഴിഞ്ഞ ചിങ്ങപ്പുലരിയില്‍ ഭാര്യയെ സഹായിയായി കൂട്ടിയാണ് വീട് നിര്‍മ്മാണം തുടങ്ങിയത്. ഇത്തവണ ചിങ്ങം ഒന്നിന് തന്നെ താമസം ആരംഭിക്കണമെന്ന് തീരുമാനിച്ചിരുന്നെങ്കിലും സാമ്പത്തിക ബുദ്ധിമുട്ടും മറ്റു ജോലിത്തിരക്കുകളും മൂലം കഴിഞ്ഞില്ല. വീടിന്റെ അടിത്തറയ്ക്ക് മണ്ണ് മാറ്റിയത് മുതല്‍ ഭാര്യ ജയശ്രീ മാത്രമാണ് സഹായത്തിനുണ്ടായിരുന്നത്. ഒരു ബെഡ്‌റൂമും അതിഥി മുറിയും, ചെറിയ അടുക്കളയുമാണ് വീടിനുള്ളത്. ബാത്ത്‌റൂമും അറ്റാച്ച്ഡാണ്. മരപ്പണി വശമല്ലാത്തതിനാല്‍ വാതിലുകളും ജനലുകളും പഴയതു വാങ്ങി വയ്ക്കുകയായിരുന്നു. പ്ലംബിങ്, ഇലക്ട്രിക് ജോലികള്‍ ചെയ്തും ഉപജീവനം നടത്തുന്ന ഗിരീഷ് സ്വന്തം വീട്ടിലെയും ഈ പ്രവൃത്തികള്‍ മനോഹരമാക്കി. എട്ടര സെന്റ് സ്ഥലത്താണ് വീട് നിര്‍മ്മിച്ചത്. സാധനങ്ങള്‍ വാങ്ങിയ ഇനത്തില്‍ 70,000 രൂപ ചെലവിട്ടതല്ലാതെ മറ്റു ചിലവുകളൊന്നുമില്ല. വെള്ളം ടാങ്ക് പ്രത്യേകം തയാറാക്കിയ സ്റ്റാന്‍ഡിലാണ് സ്ഥാപിച്ചിട്ടുള്ളത്. മക്കള്‍ ആര്യനന്ദനയും അച്യുതനും വീട് നിര്‍മ്മാണത്തില്‍ തങ്ങളാല്‍ കഴിയുന്ന ചെറിയ സഹായങ്ങളും ചെയ്തു.

സ്വന്തം ലേഖകന്‍

 
    
</TEXT>
</DOC>