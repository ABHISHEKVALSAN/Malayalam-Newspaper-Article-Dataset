<DOC>
<DOCNO>114100530311.utf8</DOCNO>
<TEXT>


           സര്‍ക്കാരിന്റെ പുതിയ മദ്യനയത്തോടെ വ്യാജവാറ്റുകേന്ദ്രങ്ങള്‍ സജീവമായി    

Sunday 5 October 2014 10:00 pm IST

        ആലപ്പുഴ: സര്‍ക്കാര്‍ പുതിയ മദ്യനയം പ്രഖ്യാപിച്ചതോടെ സംസ്ഥാനത്ത് വ്യാജവാറ്റ് കേന്ദ്രങ്ങള്‍ പെരുകുന്നു. ജനവാസകേന്ദ്രങ്ങളില്‍  വരെ രാത്രി പകല്‍ ഭേദമന്യേയാണ് വ്യാജവാറ്റ് കേന്ദ്രങ്ങളുടെ പ്രവര്‍ത്തനം. 300 രൂപ മുതല്‍ 700 രൂപയ്ക്ക് വരെയാണ് ഒരു ലിറ്റര്‍ വാറ്റ്ചാരായം വില്‍ക്കുന്നത്. പഴങ്ങളും പച്ചമരുന്നുകളും ചേര്‍ത്ത് വാറ്റുന്ന ചാരായമാണെങ്കില്‍ 700 രൂപയ്ക്ക് വില്‍ക്കും. വീര്യം കൂടാന്‍ ബാറ്ററിയും കരിമ്പൂച്ചയും തേളും വരെ വാറ്റിന് ഉപയോഗിക്കാറുണ്ടെന്നും ഇവര്‍ പറയുന്നു.ഞായറാഴ്ചകളില്‍ വില്‍പ്പന സജീവമാക്കുകയാണ് ഇവരുടെ പ്രധാന ലക്ഷ്യം.
യാതൊരു സുരക്ഷയുമില്ലാത്ത ജനവാസകേന്ദ്രത്തില്‍ നടക്കുന്ന വ്യാജവാറ്റിനെതിരെ യാതൊരു നടപടിയും സ്വീകരിക്കാന്‍ എക്‌സൈസിന് സാധിക്കുന്നില്ല. ആലപ്പുഴ ജില്ലയുടെ വിവിധ കേന്ദ്രങ്ങളില്‍ വ്യാജവാറ്റ് കേന്ദ്രങ്ങള്‍ സജീവമായി തുടങ്ങി. ആലപ്പുഴ നഗരമധ്യത്തില്‍ വരെ വാറ്റുകേന്ദ്രങ്ങള്‍ പ്രവര്‍ത്തിക്കുന്നു. തോടുകളും കനാലുകളുമൊക്കെ ഏറെയുള്ള പ്രദേശങ്ങളിലാണ് വാറ്റുകേന്ദ്രങ്ങള്‍ കൂടുതലും പ്രവര്‍ത്തിക്കുന്നത്. ജില്ലയിലേയ്ക്ക് വന്‍ തോതില്‍ സ്പിരിറ്റ് ഒഴുകിയിട്ടുണ്ടെന്ന് വ്യക്തമായ സൂചന ലഭിച്ചിട്ടും പരിശോധനയില്ല. സ്പിരിറ്റ് പലയിടങ്ങളില്‍നിന്ന് പിടിച്ചെടുക്കുന്നുണ്ടെങ്കിലും തുടര്‍ നടപടികളില്ലാത്തത് മദ്യമാഫിയയെ സംരക്ഷിക്കാനാണെന്ന് ആക്ഷേപമുണ്ട്.

ഏതാനും ആഴ്ചകള്‍ മുമ്പ് തെന്മലയില്‍നിന്ന് പിടികൂടിയ സ്പിരിറ്റ് കായംകുളത്തേക്ക് എത്തിക്കാനുള്ളതായിരുന്നു എന്ന് വ്യക്തമായിരുന്നു. ആര്യങ്കാവ് ചെക്ക്‌പോസ്റ്റ് വഴി സ്പിരിറ്റ് കടത്തിയ ടാങ്കര്‍ലോറി ഡ്രൈവറെയും ക്ലീനറെയും ചോദ്യം ചെയ്തതിലൂടെയാണ് ഈ വിവരം പുറത്തുവന്നത്. ഇതിനു മുമ്പും ആലപ്പുഴ, ചേര്‍ത്തല ഭാഗങ്ങളിലേക്ക് സ്ഥിരമായി സ്പിരിറ്റ് കടത്തിയിരുന്നതായി ഇവര്‍ എക്‌സൈസ് ഉദ്യോഗസ്ഥരോട് വെളിപ്പെടുത്തിയിരുന്നു.
ജില്ലയില്‍ ആറുമാസത്തിനിടെ അഞ്ചുതവണ പലയിടങ്ങളിലായി സ്പിരിറ്റ് പിടിച്ചിരുന്നു. എന്നാല്‍, എക്‌സൈസ് പരിശോധനയില്‍ പിടികൂടിയവരെല്ലാം ചെറുകിട കച്ചവടക്കാരാണ്. ചില കേസുകളില്‍ ലോറി ഡ്രൈവര്‍ക്കും ക്ലീനര്‍ക്കുമെതിരെ മാത്രം കേസ് ചാര്‍ജ് ചെയ്ത് അധികൃതര്‍ കൈയൊഴിഞ്ഞു. വിശദമായി അന്വേഷിച്ചാല്‍ ഉറവിടം വ്യക്തമാവുമെന്നിരിക്കെ, എക്‌സൈസ് അധികൃതര്‍ അതിന് മുതിരുന്നില്ലെന്നാണ് പ്രധാന ആരോപണം.കഴിഞ്ഞ വര്‍ഷം ഒക്‌ടോബറില്‍ മത്സ്യം കയറ്റുന്ന ലോറിയുടെ ലേബലില്‍ സ്പിരിറ്റ് കടത്തിയത് ആലപ്പുഴയില്‍നിന്ന് കണ്ടെത്തിയിരുന്നു. ഈ ലോറി ബൈക്ക് യാത്രക്കാരനെ ഇടിച്ചതിന്റെ പേരില്‍ പോലീസ് കസ്റ്റഡിയിലെടുത്ത് എആര്‍ ക്യാമ്പില്‍ സൂക്ഷിച്ചിരുന്നു. പിന്നീട് നടത്തിയ പരിശോധനയില്‍ ലോറിയില്‍ സ്പിരിറ്റാണെന്ന് കണ്ടെത്തി. എന്നാല്‍ തുടരന്വേഷണം നടന്നില്ല.

ബാറുകള്‍ പൂട്ടിയതോടെ വ്യാജമദ്യ നിര്‍മ്മാണത്തിനായി വന്‍തോതില്‍ സ്പിരിറ്റ് എത്തുന്നുണ്ടെന്ന് വിവരങ്ങള്‍ ലഭിച്ചിട്ടും വേണ്ടത്ര പരിശോധനകളില്ലാത്തതും മദ്യമാഫിയയ്ക്ക് സഹായമാവുന്നു. സംസ്ഥാനത്ത് തന്നെ ഏറ്റവും കൂടുതല്‍ മദ്യമാഫിയയ്ക്ക് സ്വാധീനമുള്ള ജില്ല ആലപ്പുഴയാണ്. ഭൂമിശാസ്ത്രപരമായ പ്രത്യേകതകളാണ് ഇതിന് കാരണം.
    
</TEXT>
</DOC>