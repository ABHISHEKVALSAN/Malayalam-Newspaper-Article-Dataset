<DOC>
<DOCNO>114100831088.utf8</DOCNO>
<TEXT>


           ബിവറേജസില്‍ മദ്യം പകുതി വിലയ്ക്ക്    

Wednesday 8 October 2014 9:46 pm IST

        കൊച്ചി: സംസ്ഥാനത്തെ ബിവറേജസ് ഷോപ്പുകളില്‍ മദ്യം വില കുറച്ച് വില്‍ക്കുന്നു. ബാറുകള്‍ പൂട്ടിത്തുടങ്ങിയതോടെ മദ്യത്തിന്റെ ഉപഭോഗം കുറഞ്ഞതായി വാര്‍ത്തകളുണ്ടായിരുന്നു. ഇത് തെറ്റാണെന്നും വില്‍പ്പന കൂടിയെന്നും വരുത്താനാണ് മദ്യത്തിന്റെ ആദായ വില്‍പ്പനയെന്നാണ് ആക്ഷേപം.

വില കുറഞ്ഞ ബ്രാന്‍ഡുകള്‍ പകുതി വിലയ്ക്കാണ് വില്‍ക്കുന്നത്. 130 രൂപയുടെ 375 മില്ലി ബ്രാണ്ടി 70 രൂപയ്ക്കാണ് വില്ക്കുന്നത്. ഇതുപോലെ വിലക്കുറവുള്ള പലമദ്യങ്ങളും പകുതി വിലയ്ക്ക് വില്‍ക്കുന്നുണ്ട്. ഇതോടെ പല ബിവറേജസ് ഷോപ്പുകളിലും വന്‍തിരക്കാണ്.

പലരും കുപ്പികണക്കിന് വാങ്ങിക്കൊണ്ടു പോകുന്നുമുണ്ട്. വാങ്ങി സൂക്ഷിച്ചാല്‍ ഡ്രൈഡേകളായ ഞായറാഴ്ചകളില്‍ കുടിക്കാമല്ലോ. മൂന്നാം തീയതി മുതലാണ് വിലകുറച്ച് വില്‍ക്കുന്നത്. മുകളില്‍ നിന്നുള്ള നിര്‍ദ്ദേശ പ്രകാരമാണ് വിലകുറച്ചതെന്ന് ജീവനക്കാര്‍ പറയുന്നു.

എന്നാല്‍ മദ്യക്കമ്പനികളാണ് വില കുറച്ചതെന്ന് ബിവറേജസ് കോര്‍പ്പറേഷന്‍ വിശദീകരിക്കുന്നു. സര്‍ക്കാരിന്റെ പുതിയ മദ്യ നയം അട്ടിമറിക്കാനുളള നീക്കമാണ് ഇതിനു പിന്നിലെന്നാണ് ടി.എന്‍.പ്രതാപന്‍ എംഎല്‍എയുടെ ആരോപണം. ഇന്നലെ ഒരു ചാനലാണ് മദ്യം വിലകുറച്ചുവില്ക്കുന്ന വിവരം റിപ്പോര്‍ട്ട് ചെയ്തത്.
    
</TEXT>
</DOC>