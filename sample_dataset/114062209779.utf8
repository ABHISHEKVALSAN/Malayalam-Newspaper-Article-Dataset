<DOC>
<DOCNO>114062209779.utf8</DOCNO>
<TEXT>


           മഹാകവി ജിയുടെ കവിതക്ക്‌ പ്രവചന സ്വഭാവം: ഒഎന്‍വി    

Sunday 22 June 2014 10:49 pm IST

കാക്കനാട്‌: മഹാകവി ജീയുടെ കവിതയ്ക്ക്‌ പ്രവചന സ്വഭാവമുണ്ടെന്ന്‌ ഒഎന്‍വി. 'ഹാ...വരും..വരും...നൂനമാ ദിനം' എന്ന്‌ തുടങ്ങുന്ന വരികളിലൂടെ മലയാളത്തിന്റെ ശ്രേഷ്ഠതയെയാണ്‌ ജി ഉയര്‍ത്തി കാട്ടിയത്‌, വൈകിയാണെങ്കിലും മലയാള ഭാഷ ശ്രേഷ്ഠഭാഷയായി ഉയര്‍ത്തപ്പെട്ടു. എന്നാല്‍ അത്‌ മനസ്സിലാക്കിത്തരാന്‍ ഒരു ഉത്തരേന്ത്യന്‍ കവി വേണ്ടി വന്നു, ഒ എന്‍വി പരിതപിച്ചു.
തൃക്കാക്കര സാംസ്കാരിക കേന്ദ്രം ഏര്‍പ്പെടുത്തിയ പ്രഥമ ജി സ്മാരക പുരസ്കാരം ജസ്റ്റീസ്‌ സി.എന്‍. രാമചന്ദ്രന്‍ നായരില്‍ നിന്നും അദ്ദേഹം ഏറ്റുവാങ്ങി.
ഇന്ത്യന്‍ സാഹിത്യം ഇപ്പോള്‍ ഇന്ത്യന്‍ ഇംഗ്ലീഷ്‌ സാഹിത്യമായി അധ:പതിച്ചിരിക്കുന്നു. എന്തിനും ഏതിനും ഇത്‌ പരിഭാഷാപ്പതിപ്പെഴുത്തായി മാറി. ശാകുന്തളം കൃതി വെറും കാല്‍പനിക അതിഭാവുകത്വമാണെന്ന്‌ വരെ സ്കൂള്‍ ഓഫ്‌ ഡ്രാമക്കാര്‍ പറഞ്ഞു വെച്ചു, ഒഎന്‍വി പറഞ്ഞു.
ചടങ്ങില്‍ ചെമ്മനം ചാക്കോ അധ്യക്ഷനായിരുന്നു. സമ്മേളനം ബെന്നി ബഹനാന്‍ എംഎല്‍എ ഉദ്ഘാടനം ചെയ്തു. കാലടി സംസ്കൃത സര്‍വകലാശാല വൈസ്ചാന്‍സിലര്‍ എം.സി. ദിലീപ്കുമാര്‍ ദീപം തെളിയിച്ചു.
പ്രൊഫ.എം.കെ. സാനു മഹാകവി ജിയുടെ ഫോട്ടോ അനാച്ഛാദനം ചെയ്തു. ഡോ.എം. ലീലാവതി തന്റെ ഗുരുവായ ജിയെ അനുസ്മരിച്ചു. കൊച്ചി നഗരസഭാ ഡെപ്യൂട്ടി മേയര്‍ ബി .ഭദ്ര, ജില്ലാ പഞ്ചായത്ത്‌ പ്രസിഡന്റ്‌ എല്‍ദോസ്‌ കുന്നപ്പിള്ളില്‍, തൃക്കാക്കര നഗരസഭാ ചെയര്‍മാന്‍ ഷാജി വാഴക്കാല, കേന്ദ്രം പ്രസിഡന്റ്‌ പോള്‍ മേചേരില്‍, സി.ആര്‍. നീലകണ്ഠന്‍, എന്‍.പി. പൗലോസ്‌, എം.ഇ . ഹസൈനാര്‍, ചീഫ്‌ കോര്‍ഡിനേറ്റര്‍ സലിം കുന്നുംപുറം, ജനറല്‍ സെക്രട്ടറി ജലീല്‍ താനത്ത, എം.എസ്‌ . അനില്‍കുമാര്‍ എന്നിവര്‍ സംസാരിച്ചു. 
    
</TEXT>
</DOC>