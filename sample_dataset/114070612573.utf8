<DOC>
<DOCNO>114070612573.utf8</DOCNO>
<TEXT>


           നിര്‍ണായകമായത് ഡോവലിന്റെ കരുനീക്കങ്ങള്‍    

Sunday 6 July 2014 11:20 am IST

കൊച്ചി: കൊലവിളികളുടെയും രക്തച്ചൊരിച്ചിലിന്റെയും ഇടയില്‍ നിന്ന് നാല്‍പത്തിയാറ് നഴ്‌സുമാരെ പോറല്‍പോലുമേല്‍ക്കാതെ നാട്ടിലെത്തിച്ചതിന്റെ ക്രെഡിറ്റ് നരേന്ദ്രമോദി സര്‍ക്കാരിന്. പ്രത്യേകിച്ച് സര്‍ക്കാരിന്റെ സുരക്ഷാ ഉപദേഷ്ടാവ് അജിത് ഡോവലിന്റെ നിര്‍ണായക ഇടപെടലാണ് മോചനം സാധ്യമാക്കിയത്. 
മാധ്യമശ്രദ്ധയില്‍ നിന്നും അകന്നുനിന്നുകൊണ്ട് സൂക്ഷ്മമായി തന്റെ ദൗത്യം വിജയിപ്പിക്കുന്നതില്‍ ഡോവല്‍ കൈവരിച്ച വിജയം അത്ഭുതകരമാണ്. കഴിഞ്ഞ എട്ട് ദിവസമായി ഡമാസ്‌ക്കസ് കേന്ദ്രീകരിച്ച് അജിത് ഡോവല്‍ നടത്തിയ നയതന്ത്ര നീക്കങ്ങളും ചര്‍ച്ചകളുമാണ് മോചനത്തില്‍ കലാശിച്ചത്. നയതന്ത്ര നീക്കങ്ങള്‍ക്ക് സമാന്തരമായി ഗള്‍ഫ് കടല്‍ കേന്ദ്രീകരിച്ച് ഇന്ത്യന്‍ നാവികസേന നടത്തിയ ശക്തിപ്രകടനവും ഭീകരര്‍ക്കുമേല്‍ സമ്മര്‍ദ്ദം മുറുക്കി. ഒരുപോറല്‍ പോലുമേല്‍ക്കാതെ ബന്ദികളായ നഴ്‌സുമാരെ വിട്ടുനല്‍കാന്‍ ഭീകരര്‍ തീരുമാനിച്ചത് ഇതേത്തുടര്‍ന്നാണ്. തട്ടിക്കൊണ്ടുപോയ ഉടനെ ഇവരെ വില്‍ക്കാനായിരുന്നു ഭീകരസംഘടനയുടെ പദ്ധതി. ഇന്ത്യന്‍ സര്‍ക്കാരിന്റെ ഇടപെടലാണ് ഭീകരസംഘടനയുടെ നിലപാടുമാറ്റത്തിന് കാരണമായതെന്നും സൂചനയുണ്ട്. ഡോവലിന് മുന്നില്‍ അവര്‍ ആവശ്യപ്പെട്ടത് ജീവന്‍രക്ഷാമരുന്നുകളും മൊബൈല്‍ ഫോണുകളും വയര്‍ലസ് സെറ്റുകളുമാണ്. ഇത് നേരിട്ട് നല്‍കാനാവില്ലെന്ന് ഇന്ത്യ വ്യക്തമാക്കുകയായിരുന്നു.
തുടര്‍ന്ന് മധ്യസ്ഥത വഹിച്ച രാജ്യങ്ങള്‍ക്ക് മരുന്നുകള്‍ കൈമാറാന്‍  ധാരണയായി. മൊസൂളില്‍ നഴ്‌സുമാരെ ബന്ദികളാക്കിയിരുന്ന താവളത്തില്‍നിന്ന് ഭീകരര്‍ ഒഴിഞ്ഞുപോകണമെന്നായിരുന്നു ഇന്ത്യയുടെ നിലപാട്. തുടര്‍ന്ന് അവിടെനിന്ന് നഴ്‌സുമാരെ വിമാനത്താവളത്തില്‍ എത്തിക്കുന്ന ചുമതല ഇന്ത്യന്‍ കമാന്‍ഡോകള്‍ക്കായിരുന്നു. ഐഎസ്‌ഐഎസ് ഭീകരരുടെ വേഷം ധരിച്ച ഇന്ത്യന്‍ കമാന്‍ഡോകള്‍ തന്നെയാണ് ഒളികേന്ദ്രത്തില്‍നിന്ന് നഴ്‌സുമാരെ വാഹനത്തില്‍ കയറ്റിയതും പുറത്തേക്ക് എത്തിച്ചതും. ഇതിനെല്ലാം മേല്‍നോട്ടം വഹിച്ച് അജിത് ഡോവലും റോയിലെയും ഐബിയിലെയും മുതിര്‍ന്ന ഉദ്യോഗസ്ഥരും ഡമാസ്‌ക്കസിലുണ്ടായിരുന്നു. 
മാധ്യമങ്ങള്‍ വിദേശകാര്യ വകുപ്പിനും മന്ത്രി സുഷമാസ്വരാജിനും ചുറ്റും വട്ടമിട്ടു പറന്നപ്പോള്‍ സമാന്തരമായി നടന്ന ഈ നീക്കം ആരുമറിഞ്ഞില്ല. രഹസ്യസ്വഭാവം സൂക്ഷിക്കാനായതാണ് ഈ നീക്കം വിജയിപ്പിച്ചത്. ഗള്‍ഫ് മേഖലയിലേക്ക് ഇന്ത്യന്‍ നാവികസേനയുടെ യുദ്ധവിമാനം പൂര്‍ണസജ്ജമായി നീങ്ങിയതും ചര്‍ച്ച വിജയിക്കാന്‍ കാരണമായി. ഇറാഖിലെ നിലവിലുള്ള ഭരണകൂടവുമായോ വിമതരുമായോ നേരിട്ട് ചര്‍ച്ച നടത്താതെ മധ്യസ്ഥര്‍ വഴി ചര്‍ച്ചകളെല്ലാം നടത്തിയതും നീക്കം വിജയിക്കാന്‍ കാരണമായി.
    
</TEXT>
</DOC>