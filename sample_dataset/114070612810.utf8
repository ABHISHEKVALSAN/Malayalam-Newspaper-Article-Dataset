<DOC>
<DOCNO>114070612810.utf8</DOCNO>
<TEXT>


           കടലില്‍ വീണ 68 കാരിയെ 72 കാരി രക്ഷപ്പെടുത്തി    

Sunday 6 July 2014 11:07 pm IST

ചാവക്കാട് : കടലില്‍ വീണ് കടല്‍ഭിത്തിക്കുള്ളില്‍ കുടുങ്ങിയ 68 കാരിയെ 72 കാരി  അത്ഭുതകരമായി രക്ഷപ്പെടുത്തി.അഞ്ചു പേര്‍ കടലില്‍ മുങ്ങി മരിച്ച ദുരന്തത്തിന്റെ ദു:ഖസ്മരണ പുതുക്കുന്ന ചടങ്ങ് നടക്കുന്ന സമയത്താണ്  അവിടെ നിന്ന് അല്പം മറ്റൊരു അപകടം ഒഴിവായത്.
ഇന്നലെ വൈകിട്ട് അഞ്ച് മണിക്ക് മുനക്കക്കടവില്‍ അഴിമുഖത്തിനടുത്താണ് സംഭവം. തൃശൂര്‍ മാന്ദാമംഗലം പുത്തന്‍കാട് കളാടത്തില്‍ ബാലന്റെ ഭാര്യ കമല (68)മാണ് കടലില്‍ വീണത്. സംഭവസ്ഥലത്തിനടുത്ത് താമസിക്കുന്ന കല്ലുമടത്തില്‍ പരേതനായ പുരുഷോത്തമന്റെ ഭാര്യ ചന്ദ്രമതി (72)യാണ് ഇവര്‍ക്ക് രക്ഷകയായത്. ചന്ദ്രമതി കുടുംബശ്രീ യോഗത്തില്‍ പങ്കെടുത്ത് കടലോരം വഴി മടങ്ങുമ്പോഴാണ്  കമല   കടല്‍ ഭിത്തിക്കിടയില്‍പ്പെട്ട് മരണവുമായി മല്ലിടുന്നത് കണ്ടത്.  ചന്ദ്രമതി  ഓടിയെത്തി ഒരു തരത്തില്‍ അവരെ പിടിച്ചുകയറ്റുകയായിരുന്നു.  ചന്ദ്രമതിയുടെ ബഹളം കേട്ട് നാട്ടുകാരും ഓടിയെത്തി രക്ഷാ പ്രവര്‍ത്തനങ്ങളില്‍ പങ്കാളികളായി.  
കമലം ചാവക്കാട് താലൂക്കാശുപത്രിയിലാണ്.  കടലില്‍ വീണ് ഏറെ വൈകാതെ  കണ്ടതിനാലാണ്  രക്ഷപ്പെടുത്താനായത്.  കഴിഞ്ഞ വര്‍ഷം ഇതെ ദിവസമാണ്  മുനക്കകടവ് അഴിമുഖത്ത് കടല്‍ കാണാന്‍ എത്തി കുളിക്കാന്‍ ഇറങ്ങിയ അഞ്ച് യുവാക്കളെ  ഒഴുക്കില്‍പ്പെട്ട് കാണാതായത്. മൂന്നു പേരുടെ മ്യതദേഹങ്ങള്‍ കണ്ടെത്തിയെങ്കിലും രണ്ടു യുവാക്കളെ കുറിച്ച് ഇന്നുവരെ ഒരു വിവരവുമില്ല. അപകടം നടന്ന സ്ഥലത്ത് ഇന്നലെ വൈകിട്ട് ദുരന്ത സ്മരണ നടക്കുന്ന  സമയത്താണ് ഏതാനും മീറ്റര്‍ അകലെ മറ്റൊരു ദുരന്തം ഒഴിവായത്.
    
</TEXT>
</DOC>