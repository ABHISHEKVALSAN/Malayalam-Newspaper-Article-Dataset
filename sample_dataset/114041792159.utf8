<DOC>
<DOCNO>114041792159.utf8</DOCNO>
<TEXT>


            തെരഞ്ഞെടുപ്പ് പ്രവര്‍ത്തനം: ഡിസിസികളില്‍നിന്ന് കെപിസിസി റിപ്പോര്‍ട്ട് ആവശ്യപ്പെട്ടു    

Thursday 17 April 2014 1:59 pm IST

തിരുവനന്തപുരം: ലോക്‌സഭാ തിരഞ്ഞെടുപ്പിലെ പ്രചാരണവും പ്രവര്‍ത്തനവും സംബന്ധിച്ച് റിപ്പോര്‍ട്ട് നല്‍കാന്‍ ഡിസിസികള്‍ക്ക് കെപിസിസി നിര്‍ദ്ദേശം നല്‍കി. തെരഞ്ഞെടുപ്പ് പ്രവര്‍ത്തനത്തില്‍ എന്തെങ്കിലും അപാകതകളോ പാളിച്ചകളോ  സംഭവിച്ചിട്ടുണ്ടെങ്കില്‍ അത് റിപ്പോര്‍ട്ടില്‍ പ്രത്യേകം വ്യക്തമാക്കണം. ഏതെങ്കിലും നേതാക്കളോ ഘടകങ്ങളോ പ്രചാരണത്തില്‍നിന്ന് മാറി നിന്നിട്ടുണ്ടെങ്കില്‍ അതും അറിയിക്കണമെന്ന് കെപിസിസി ആവശ്യപ്പെട്ടിട്ടുണ്ട്.

22 നു മുമ്പാണ് റിപ്പോര്‍ട്ട് നല്‍കേണ്ടത്. 22ന് നടക്കുന്ന കെപിസിസി എക്‌സിക്യൂട്ടിവ് യോഗം റിപ്പോര്‍ട്ടുകള്‍ ചര്‍ച്ചയ്‌ക്കെടുക്കും. തെരഞ്ഞെടുപ്പ് അച്ചടക്ക സമിതിയെ ഉപയോഗിച്ച് അന്വേഷണം നടത്താന്‍ ഉദ്ദേശിക്കുന്നില്ലെന്ന് കെപിസിസി അധ്യക്ഷന്‍ വി.എം.സുധീരന്‍ നേരത്തെ വ്യക്തമാക്കിയിരുന്നു.

കഴിഞ്ഞ നിയമസഭ തെരഞ്ഞെടുപ്പിന് ശേഷം വക്കം പുരുഷോത്തമന്‍ അധ്യക്ഷനായ കമ്മിറ്റിയെ കെപിസിസി തെരഞ്ഞെടുപ്പ് പ്രവര്‍ത്തനങ്ങള്‍ വിലയിരുത്താന്‍ നിയോഗിച്ചിരുന്നു. എന്നാല്‍ ഈ കമ്മിറ്റിയുടെ റിപ്പോര്‍ട്ടിന്മേല്‍ ഒരു നടപടിയും ഉണ്ടായില്ല. തെരഞ്ഞെടുപ്പ് പ്രവര്‍ത്തനങ്ങളില്‍ എതിരേ പ്രവര്‍ത്തിച്ച ചില നേതാക്കള്‍ക്കെതിരേ കമ്മിറ്റി നടപടിക്ക് ശിപാര്‍ശ ചെയ്തിരുന്നു.
    
</TEXT>
</DOC>