<DOC>
<DOCNO>114111642197.utf8</DOCNO>
<TEXT>


           മുല്ലപ്പെരിയാര്‍: സര്‍ക്കാര്‍ അടിയന്തരമായി  ഇടപെടണമെന്ന് വിഎസ്    

Sunday 16 November 2014 10:32 pm IST

        തിരുവനന്തപുരം: മുല്ലപ്പെരിയാര്‍ വിഷയത്തില്‍ ജനങ്ങളുടെ ഭയാശങ്കകള്‍ അകറ്റാനും സുപ്രീം കോടതിയെ ഇടപെടുവിക്കാന്‍ സംസ്ഥാന സര്‍ക്കാര്‍ അടിയന്തരമായി ഇടപെടണമെന്ന് പ്രതിപക്ഷനേതാവ് വി.എസ്. അച്യുതാനന്ദന്‍ ആവശ്യപ്പെട്ടു. മുല്ലപ്പെരിയാര്‍ ഡാമില്‍ ജലനിരപ്പ് ഇപ്പോള്‍ 142 അടിയോളം ഉയര്‍ന്നിരിക്കുകയാണ്.

കഴിഞ്ഞ ഒരാഴ്ചക്കുള്ളിലാണു ഡാമിലെ ജലനിരപ്പ് 142 അടിയോളം ഉയര്‍ന്നത്. ജലനിരപ്പ് 136 അടി കഴിഞ്ഞപ്പോള്‍ത്തന്നെ പ്രദേശവാസികളും കേരളവും കടുത്ത ഭീതിയിലും ആശങ്കയിലുമാണ്.

യഥാര്‍ത്ഥത്തില്‍ ഈ വെള്ളം ഉപയോഗിച്ചു വൈദ്യുതി ഉത്പാദിപ്പിക്കുകയും, അതുവഴി കൊള്ളലാഭം ഉണ്ടാക്കുകയുമാണ് അവര്‍ ചെയ്യുന്നത്. കേരളത്തിലെ ജനങ്ങള്‍ക്കു നാശമുണ്ടായാലും വേണ്ട തങ്ങള്‍ക്കു കൊള്ളലാഭം ഉണ്ടാക്കണമെന്നാണ് തമിഴ്‌നാടിന്റെ നിലപാട്. പ്രശ്‌നത്തിന്റെ ഗുരുതരാവസ്ഥ മനസ്സിലാക്കി ഡാമില്‍ നിന്നു ജലം തുറന്നുവിടാന്‍ ആവശ്യമായ നടപടികള്‍ അടിയന്തരമായി സുപ്രീംകോടതിയെക്കൊണ്ട് എടുപ്പിക്കാന്‍ കഴിയണം.

തമിഴ്‌നാടിനെക്കൊണ്ട് അത്തരത്തില്‍ സമ്മതിപ്പിക്കാനുള്ള അടിയന്തര ഇടപെടല്‍ സുപ്രീംകോടതിയില്‍ നിന്നുണ്ടാകാനുള്ള നടപടികള്‍ സംസ്ഥാന സര്‍ക്കാര്‍ സ്വീകരിക്കണം. ഇതിനൊപ്പം ജലനിരപ്പു സുരക്ഷിതമായവിധത്തില്‍ താഴ്ത്തിനിര്‍ത്താന്‍ മറ്റ് എന്തൊക്കെ ഇടപെടലുകള്‍ നടത്താമോ അതൊക്കെ ചെയ്യാന്‍ സംസ്ഥാന സര്‍ക്കാര്‍ യുദ്ധകാലാടിസ്ഥാനത്തില്‍ നടപടികളെടുക്കണമെന്നും വിഎസ് പ്രസ്താവനയില്‍ ആവശ്യപ്പെട്ടു.
    
</TEXT>
</DOC>