<DOC>
<DOCNO>114092126698.utf8</DOCNO>
<TEXT>


           നികുതി വര്‍ദ്ധനവ്: മദ്യവ്യാപാരം തുടരാനുള്ള സര്‍ക്കാര്‍ തന്ത്രം    

Sunday 21 September 2014 11:46 pm IST

        കോട്ടയം: പുതിയ മദ്യനയം പ്രഖ്യാപിച്ച് സംസ്ഥാനത്ത് മദ്യലഭ്യത കുറയ്ക്കുമെന്ന് അവകാശപ്പെടുന്ന സര്‍ക്കാര്‍ മദ്യവ്യാപാരം കുറഞ്ഞെന്ന കാരണം പറഞ്ഞ് നികുതി വര്‍ദ്ധിപ്പിച്ച് ജനരോക്ഷം ഉയര്‍ത്തി മദ്യ വിപണനം തുടരാനുള്ള തന്ത്രമാണെന്ന് ആക്ഷേപം ഉയരുന്നു. ബാറുകളിലൂടെയുള്ള മദ്യവില്‍പ്പന മാത്രം തടസ്സപ്പെട്ടിരിക്കെ മദ്യത്തില്‍നിന്നുള്ള വരുമാനത്തില്‍ വലിയ കുറവ് ഉണ്ടാകുന്നില്ല. സംസ്ഥാനത്തെ സാമ്പത്തിക പ്രതിസന്ധിയുടെ കണക്കുകള്‍ മദ്യവിപണനം കുറഞ്ഞതുകൊണ്ട് മാത്രമല്ല പ്രതിസന്ധി ഉണ്ടായതെന്ന സൂചനയാണ് നല്‍കുന്നത്. മദ്യവിപണനത്തിലൂടെ 8000 കോടിയിലേറെ രൂപയാണ് സര്‍ക്കാര്‍ സമാഹരിക്കുന്നതെന്നാണ് ഏകദേശ കണക്ക്. ഇതില്‍ നിലവിലുള്ള മൊത്തം ബാറുകളില്‍നിന്നുമുള്ള നികുതി വരുമാനം തുലോം തുച്ഛമാണ്. ഏകദേശം 200 കോടി രൂപയ്ക്കടുത്ത് മാത്രമെ ബാറുകളില്‍നിന്നുമുള്ള നികുതി വരുമാനമായി സര്‍ക്കാറിന് ലഭിക്കുന്നുള്ളൂ. സര്‍ക്കാര്‍ നിയന്ത്രണത്തിലുള്ള ബിവറേജ് ഔട്‌ലറ്റുകള്‍ ഇപ്പോഴും സുഗമമായി പ്രവര്‍ത്തിക്കുന്നതിനാല്‍ മദ്യവരുമാനത്തിന്റെ മൃഗീയ പങ്കും ഇപ്പോഴും സര്‍ക്കാറിന് ലഭ്യമാണ്.

മദ്യവ്യാപരത്തില്‍നിന്നും ലഭിക്കുന്ന വരുമാനത്തില്‍ കാര്യമായ കുറവ് ഉണ്ടാകാതിരുന്നിട്ടും മദ്യനയത്തിന്റെ പേര് പറഞ്ഞ് കുടിവെള്ളത്തിന് വരെ നികുതി വര്‍ദ്ധിപ്പിച്ച സര്‍ക്കാര്‍ സംസ്ഥാനത്തെ സാമ്പത്തിക നിലയുടെ യാഥാര്‍ത്ഥ്യം ജനങ്ങളില്‍നിന്ന് മറച്ചുവെയ്ക്കുകയാണ്. കെടുകാര്യസ്ഥതയും ഭരണക്കാരുടെ ധൂര്‍ത്തുമാണ് യഥാര്‍ത്ഥത്തില്‍ സംസ്ഥാനത്തെ രൂക്ഷമായ സാമ്പത്തിക പ്രതിസന്ധിയിലേക്ക് തള്ളിവിട്ടത്. ബാറുകള്‍ അടച്ചില്ലായിരുന്നെങ്കിലും സര്‍ക്കാര്‍ കടുത്ത സാമ്പത്തിക നടപടികള്‍ കാലവിളമ്പമില്ലാതെ സ്വീകരിക്കേണ്ടി വന്നേനെ. മദ്യനയത്തിന്റെ മറവില്‍ സര്‍ക്കാരിന്റെ ധൂര്‍ത്തിന് മറയിടനാണ് ഭരണക്കാര്‍ ശ്രമിക്കുന്നത്.
സംസ്ഥാനത്തിന്റെ സാമ്പത്തിക സ്ഥിതി മെച്ചപ്പെടുത്താന്‍ വിവിധ ഇനങ്ങളിലായി സര്‍ക്കാരിന് ലഭിക്കേണ്ട തുകമാത്രം പിരിച്ചെടുത്താല്‍ മതിയെന്നാണ് സാമ്പത്തിക വിദഗ്ധര്‍ പറയുന്നത്. 20000 കോടിയിലേറെ രൂപയാണ് സര്‍ക്കാര്‍ പിരിച്ചെടുക്കാനുള്ളത്. സംസ്ഥാനത്തിന്റെ മൊത്തം റവന്യൂ വരുമാനത്തിന്റെ മൂന്നിലൊന്ന് ഭാഗവും കുടിശിക ആവുകയാണ്. ഇതിന് പുറമെ സര്‍ക്കാരിന്റെ ധൂര്‍ത്തുംകൂടി ആകുമ്പോള്‍ സംസ്ഥാനം കടക്കെണിയിലേക്ക് കൂപ്പുകുത്തുകയാണ്. യാഥാര്‍ത്ഥ്യം ഇതായിരിക്കെ മദ്യനയത്തിന്റെ മറവില്‍ നികുതി വര്‍ദ്ധനവ് നടപ്പാക്കുകയും വീണ്ടും നികുതി വര്‍ദ്ധനവ് ഉണ്ടാകാതിരിക്കാന്‍ നിലവിലെ ബിവറേജസുകളിലൂടെയുള്ള മദ്യവിപണനം തുടരാമെന്ന ജനാഭിപ്രായം ഉയര്‍ത്തുവാനാണ് ലക്ഷ്യമെന്നും പറയപ്പെടുന്നു.
    
</TEXT>
</DOC>