<DOC>
<DOCNO>114101533030.utf8</DOCNO>
<TEXT>


           മിന്നലില്‍ ആറു വിദ്യാര്‍ഥികള്‍ക്ക് പരിക്ക്    

Wednesday 15 October 2014 11:43 pm IST

        തൃശൂര്‍: ഇന്നലെയുണ്ടായ ശക്തമായ ഇടിമിന്നലില്‍ ആറു സ്‌കൂള്‍വിദ്യാര്‍ഥികള്‍ക്ക് പരിക്കേറ്റു. സെന്റ് അലോഷ്യസ് സ്‌കൂളിലെ അഞ്ച്, ആറ് ക്ലാസുകളിലെ വിദ്യാര്‍ഥികളായ ഡെനില്‍ (11), ആല്‍ഫിന്‍ ആന്റണി(11), അലക്‌സ്(11), അമര്‍നാഥ് (11), അതുല്‍ കൃഷ്ണ(10), ഷാരോണ്‍ ജോസഫ് (10) എന്നിവര്‍ക്കാണ് പരിക്കേറ്റത്. ഇവരെ ഒളരി മദര്‍ ആശുപത്രിയില്‍ പ്രവേശിപ്പിച്ചു.
കുട്ടികളുടെ വയറിന് താഴെയും പിന്‍ഭാഗത്തുമാണ് പൊള്ളലേറ്റിരിക്കുന്നത്. മിന്നലിന്റെ ആഘാതത്തില്‍ താഴെ വീണും കുട്ടികള്‍ക്ക് പരിക്കേറ്റിട്ടുണ്ട്. ഇന്നലെ വൈകീട്ട് നാലുമണിയോടെയായിരുന്നു സംഭവം.  സ്‌കൂളിനോട് ചേര്‍ന്നുള്ള ബസ് സ്റ്റോപ്പില്‍ നില്‍ക്കുകയായിരുന്നു കുട്ടികള്‍. ഈ സമയം കോളേജ് വിദ്യാര്‍ഥികള്‍ ഉള്‍പ്പെടെയുള്ളവര്‍ ബസ് സ്റ്റോപ്പില്‍ ഉണ്ടായിരുന്നു.  വെയ്റ്റിംഗ് ഷെഡിന്റെ  ലോഹഷീറ്റുകൊണ്ടുള്ള മേല്‍ക്കൂരയില്‍ മിന്നലേല്‍ക്കുകയായിരുന്നു. മിന്നലിനോടൊപ്പം കാതടപ്പിക്കുന്ന ശബ്ദവും ഉണ്ടായി. പൊള്ളലേറ്റ കുട്ടികളെ അധ്യാപകരും ഓട്ടോ ഡ്രൈവര്‍മാരും ചേര്‍ന്നാണ് ആശുപത്രിയില്‍ എത്തിച്ചത്. ആരുടെയും പരിക്ക് സാരമുള്ളതല്ലെന്ന് ആശുപത്രി അധികൃതര്‍ അറിയിച്ചു. ഒരു ദിവസത്തെ നിരീക്ഷണത്തിനായി കുട്ടികളെ ആശുപത്രിയില്‍ പ്രവേശിപ്പിച്ചിരിക്കുകയാണ്. തൃശൂര്‍ വെസ്റ്റ് പോലീസ് ആശുപത്രിയിലെത്തി.ജില്ലയിലെ വിവിധ ഭാഗങ്ങളില്‍ മിന്നലില്‍ കനത്ത നാശം ഉണ്ടായിട്ടുണ്ട്.
    
</TEXT>
</DOC>