<DOC>
<DOCNO>114070412154.utf8</DOCNO>
<TEXT>


           നഴ്സുമാരുടെ മോചനം: ഇന്ത്യ ഗള്‍ഫ് രാജ്യങ്ങളുടെ സഹായം തേടി    

Friday 4 July 2014 12:35 pm IST

ന്യൂദല്‍ഹി: ഇറാക്കില്‍ വിമതരുടെ പിടിയിലായ മലയാളി നഴ്‌സുമാരുടെ മോചനത്തിനായി ഇന്ത്യ ഗള്‍ഫ് രാജ്യങ്ങളുടെ സഹായം തേടി. സൗദി അറേബ്യ, കുവൈറ്റ്,​ ഒമാന്‍, ഖത്തര്‍‍, ബഹ്‌റിന്‍, യു.എ.ഇ എന്നീ രാജ്യങ്ങളോടാണ്‌ ഇന്ത്യ സഹായം തേടിയത്‌. ഈ രാജ്യങ്ങളിലെ വിദേശകാര്യ മന്ത്രിമാരുമായി ഇന്ത്യന്‍ വിദേശകാര്യ മന്ത്രി സുഷമാ സ്വരാജ് ടെലഫോണില്‍ സംസാരിച്ചു. ഇറാക്കിലെ സ്ഥിതി സംബന്ധിച്ച് ബോദ്ധ്യപ്പെടുത്തിയ സുഷമ,​ വിമതരുടെ മേല്‍ സമ്മര്‍ദ്ദം ചെലുത്താന്‍ ഗള്‍ഫ് രാജ്യങ്ങളോട് അഭ്യര്‍ത്ഥിച്ചു. 

അന്താരാഷ്ട്ര ഏജന്‍സികളുടെ സഹായവും ഇന്ത്യ തേടിയിട്ടുണ്ട്. നഴ്‌സുമാര്‍ ഇപ്പോള്‍ മൊസൂളില്‍ ആണ് ഉള്ളത്. നഴ്‌സുമാരെ അല്‍ജിഹാരി ആശുപത്രിക്ക് സമീപമുള്ള പഴയ കെട്ടിടത്തിലേക്ക് മാറ്റിയിട്ടുണ്ടെന്നാണ് സൂചന. ഇവര്‍ സുരക്ഷിതമാണെന്ന വിവരമാണ് വിദേശകാര്യ മന്ത്രാലയത്തിന് ലഭിച്ചിരിക്കുന്നത്. വിമതര്‍ മാന്യമായാണ് പെരുമാറിയതാണെന്നും ഭക്ഷണം നല്‍കിയെന്നും നഴ്‌സുമാര്‍ അറിയിച്ചിട്ടുണ്ട്. മോചിപ്പിക്കാമെന്ന് വിമതര്‍ നഴ്‌സുമാരോട് പറഞ്ഞിട്ടുണ്ടെന്നുമാണ് സൂചന.  
    
</TEXT>
</DOC>