<DOC>
<DOCNO>114071213836.utf8</DOCNO>
<TEXT>


           മോദി അമേരിക്കയിലേക്ക്    

Saturday 12 July 2014 10:34 am IST

ന്യൂയോര്‍ക്ക്: അമേരിക്ക സന്ദര്‍ശിക്കാന്‍ പ്രധാനമന്ത്രി നരേന്ദ്ര മോദിക്ക് അമേരിക്കന്‍ പ്രസിഡന്റ് ബരാക് ഒബാമയുടെ ഔദ്യോഗിക ക്ഷണം. സെപ്തംബറില്‍ സന്ദര്‍ശിക്കാനാണ് ക്ഷണിച്ചിരിക്കുന്നത്.ഇന്നലെ യുഎസ് സ്‌റ്റേറ്റ് ഡപ്യൂട്ടി സെക്രട്ടറി വില്യം ബേണ്‍സ് മോദിയെ സന്ദര്‍ശിച്ച് ഒബാമയുടെ കത്ത് കൈമാറി. 
പ്രധാനമന്ത്രി മോദിക്കൊപ്പം പ്രവര്‍ത്തിച്ച്  ഇന്ത്യാ അമേരിക്ക ബന്ധം നിര്‍ണ്ണായകമായ പങ്കാളിത്തമാക്കാന്‍ താന്‍  ആഗ്രഹിക്കുന്നുവെന്നും ഒബാമ  ക്ഷണക്കത്തില്‍ പറയുന്നു. ഊര്‍ജ്ജ, സമുദ്ര സുരക്ഷയടക്കമുള്ള രംഗങ്ങളിലെ സഹകരണം, ഭീകരതയ്‌ക്കെതിരായ പോരാട്ടം എന്നിവയില്‍ സഹകരിച്ച് പ്രവര്‍ത്തിക്കാനുള്ള ഒബാമയുടെ താല്‍പ്പര്യം വില്യം ബേണ്‍സ് പ്രധാനമന്ത്രി നരേന്ദ്രമോദിയെ അറിയിച്ചു. 
ക്ഷണത്തിന് പ്രധാനമന്ത്രി നന്ദി പറഞ്ഞു.ഇന്ത്യയും അമേരിക്കയും തമ്മിലുള്ള തന്ത്രപ്രധാനമായ ബന്ധത്തിന് കുതിപ്പ് പകരുന്ന  സന്ദര്‍ശനമാണ് താന്‍ പ്രതീക്ഷിക്കുന്നെതെന്നാണ് മോദി പറഞ്ഞത്. 
ലോകത്തെ ഏറ്റവും വലുതും ഏറ്റവും പഴക്കമുള്ളതുമായ രണ്ട് ജനാധിപത്യ രാജ്യങ്ങള്‍ തമ്മിലുള്ള ബന്ധം ഇരു രാജ്യങ്ങളുടെ മാത്രമല്ല ലോകത്തിന്റെ തന്നെ സമാധാനത്തിനും സ്ഥിരതയ്ക്കും പുരോഗതിക്കും ഉപകരിക്കും,  മോദി പറഞ്ഞു. സന്ദര്‍ശനത്തിനിടെ ഐക്യരാഷ്ട്ര സഭയുടെ ജനറല്‍ അസംബഌയിലും മോദി പങ്കെടുക്കും. 
ദേശീയ സുരക്ഷാ ഉപദേഷ്ടാവ് അജിത് ഡോവല്‍, വിദേശകാര്യ സെക്രട്ടറി സുജാതാ സിംഗ്, കാതലീന്‍ സ്റ്റീഫന്‍സ്, തെക്ക്, മധ്യ ഏഷ്യയ്ക്കുവേണ്ടിയുള്ള അമേരിക്കന്‍ അസിസ്റ്റന്റ് സെക്രട്ടറി നിഷ ബിസ്വാള്‍ എന്നിവരും കൂടിക്കാഴ്ചയില്‍ സംബന്ധിച്ചു.വിദേശകാര്യ മന്ത്രി സുഷമാ സ്വരാജുമായും ധനമന്ത്രി അരുണ്‍ ജെയ്റ്റ്‌ലിയുമായും ബേണ്‍സ് കൂടിക്കാഴ്ച നടത്തി.
 2002ലെ ഗുജറാത്ത് കലാപത്തിന്റെ പേരില്‍ 2005ല്‍ അമേരിക്ക മോദിക്ക് നയതന്ത്രവിസ നിഷേധിച്ചിരുന്നു.മോദിയുടെ ടൂറിസ്റ്റ് വിസയും അവര്‍ റദ്ദാക്കിയിരുന്നു.തെരഞ്ഞെടുപ്പില്‍ മോദി വന്‍വിജയം നേടുമെന്ന് ഉറപ്പായതോടെ തന്നെ അമേരിക്കയുടെ നിലപാടില്‍ മാറ്റം വന്നിരുന്നു. നരേന്ദ്ര മോദിയുടെ നേതൃത്വത്തിലുള്ള എന്‍ഡിഎ സര്‍ക്കാര്‍ അധികാരമേറ്റ ഉടനെ ഒബാമ മോദിയെ ഫോണില്‍ അഭിനന്ദനം അറിയിക്കുകയും അമേരിക്കയിലേക്ക് ക്ഷണിക്കുകയും ചെയ്തിരുന്നു. 
    
</TEXT>
</DOC>