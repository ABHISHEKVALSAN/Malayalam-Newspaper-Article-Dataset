<DOC>
<DOCNO>114100630490.utf8</DOCNO>
<TEXT>


           മന്ത്രിമാരുടെ അടിക്കടിയുള്ള ദുബായ് യാത്രകളില്‍ ദുരൂഹത: കെ.ആര്‍ അരവിന്ദാക്ഷന്‍    

Monday 6 October 2014 8:10 pm IST

        കോട്ടയം: സംസ്ഥാനത്തെ മന്ത്രിമാരുടെ അടിയ്ക്കടിയുള്ള ദുബായ് യാത്രകളില്‍ ദുരൂഹതയുണ്ടെന്ന് സിഎംപി ആക്ടിംഗ് ജനറല്‍സെക്രട്ടറി കെ.ആര്‍ അരവിന്ദാക്ഷന്‍ പത്രസമ്മേളനത്തില്‍ പറഞ്ഞു. മുഖ്യമന്ത്രിയടക്കമുള്ള മന്ത്രിമാരുടെ ബന്ധുക്കള്‍ ജര്‍മ്മനിയും അമേരിക്കയുമടക്കമുള്ള മറ്റ് രാജ്യങ്ങളിലുണ്ട്. എന്നാല്‍ അവിടങ്ങളിലൊന്നുമല്ല ഇവര്‍ തുടരെതുടരെ പോകുന്നത്.

ഇതര അറബിരാജ്യങ്ങളിലെ മലയാളികള്‍ സംഘടിപ്പിക്കുന്ന പരിപാടികളില്‍ പങ്കടുക്കുന്നതിനേക്കാള്‍ താല്‍പര്യമാണ് ദുബായിലെത്താന്‍. ഒരു ഫോണ്‍ കോളുണ്ടെ ങ്കില്‍ ഇവര്‍ ദുബായ്ക്ക് പറക്കും. സംസ്ഥാനസര്‍ക്കാര്‍ ചെലവുചുരുക്കല്‍ പ്രഖ്യപിച്ചിട്ടും മന്ത്രിമാരുടെ ദുബായ് യാത്രക്ക് കുറവില്ല. ഇവിടേക്കുള്ള യാത്രയ്ക്ക് പിന്നിലെ താല്പര്യം അന്വേഷിക്കേണ്ടതാണ്.

മുസ്ലീംലീഗിന്റെ കാര്യസ്ഥനായി മുഖ്യമന്ത്രി ഉമ്മന്‍ ചാണ്ടി മാറിയിരിക്കുകാണ്. ലീഗിന്റെ താല്പര്യങ്ങള്‍ മാത്രം സംരക്ഷിക്കുകയാണ് ഉമ്മന്‍ചാണ്ടി. മദ്യനിരോധനം പോലും ലീഗിന്റെ അജണ്ടയാണ്. ലീഗ് ചെയ്യുന്നകാര്യങ്ങളുടെയെല്ലാം ഉത്തരവാദിത്വം മുഖ്യമന്ത്രി ഏറ്റെടുക്കുകയാണ്. സംസ്ഥാനം കണ്ട ഏറ്റവും വലിയ അഴിമതിയാണ് പ്ലസ്ടു അനുവദിച്ചതുമായിട്ടുള്ളത്. ഈ അഴിമതിയെപ്പറ്റി കേന്ദ്ര ഏജന്‍സിയെകൊണ്ട് അന്വേഷിപ്പിക്കണം. ടൈറ്റാനിയം, കെഎംഎംഎല്‍ ഇടപാടുകളിലെ ക്രമക്കേടുകള്‍ നടത്തിയ ഉദ്യോഗസ്ഥര്‍ക്കും രാഷ്ട്രീയ നേതാക്കന്മാര്‍ക്കുമെതിരെ ശക്തമായ നടപടി സ്വീകരിക്കണം.

റബര്‍വില വര്‍ദ്ധിപ്പിക്കുന്നതിന് വിലസ്ഥിരതാ ഫണ്ട് ഉപയോഗിച്ച് കൂടിയ വിലയ്ക്ക് കര്‍ഷകരില്‍ നിന്നും റബര്‍ വാങ്ങുവാനും റബര്‍ കൃഷിക്കാര്‍ക്ക് സഹകരണ ബാങ്കുകള്‍ വഴി പലിശരഹിത വായ്പ നല്‍കുവാനും സര്‍ക്കാര്‍ തയ്യാറാകണം. സിഎംപിയില്‍ നിന്ന് പുറത്താക്കിയവരും വിട്ടുപോയവരും സിഎംപി എന്ന പേരും എം.വി രാഘവന്റെ പേരും പതാകയും ഉപയോഗിക്കുന്നത് തടയണമെന്നാവശ്യപ്പെട്ട് തെരഞ്ഞെടുപ്പ് കമ്മീഷനെ സമീപിച്ചിട്ടുണ്ടെന്നും അരവിന്ദാക്ഷന്‍ പറഞ്ഞു.
    
</TEXT>
</DOC>