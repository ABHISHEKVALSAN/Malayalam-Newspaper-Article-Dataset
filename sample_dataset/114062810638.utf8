<DOC>
<DOCNO>114062810638.utf8</DOCNO>
<TEXT>


           പ്രധാനാദ്ധ്യാപികയെ സ്ഥലംമാറ്റിയ സംഭവം; പ്രതികാര മനോഭാവമില്ലെന്ന് മുഖ്യമന്ത്രി    

Saturday 28 June 2014 1:22 pm IST

തിരുവനന്തപുരം കോട്ടണ്‍ഹില്‍ സ്‌കൂളിലെ പ്രധാനാദ്ധ്യാപികയായ കെ.കെ. ഊര്‍മിള ദേവിയെ സ്ഥലംമാറ്റിയ സംഭവത്തില്‍ സര്‍ക്കാരിന് പ്രതികാര മനോഭാവമില്ലെന്ന് മുഖ്യമന്ത്രി ഉമ്മന്‍ചാണ്ടി. അധ്യാപികയുടെ അപേക്ഷയെകുറിച്ച് വിദ്യാഭ്യാസ മന്ത്രിയുമായി സംസാരിച്ചു.

വിഷയത്തില്‍ എത്രയും വേഗം നടപടിയെടുക്കും. നിയമപരമായ രീതിയിലാണ് സര്‍ക്കാര്‍ മുന്നോട്ടു പോകുന്നതെന്നും അധ്യാപികയെ സ്ഥലം മാറ്റിയതില്‍ സര്‍ക്കാരിന് വീഴ്ച പറ്റിയിട്ടില്ലെന്നും ഉമ്മന്‍ചാണ്ടി വാര്‍ത്താലേഖകരോട് പറഞ്ഞു. സ്ഥലമാറ്റ നടപടി റദ്ദാക്കണമെന്നാവശ്യപ്പെട്ട് കോട്ടണ്‍ ഹില്‍ സ്‌കൂളിലെ അധ്യാപിക ഊര്‍മിളാദേവി ഇന്നലെ മുഖ്യമന്ത്രിക്ക് പരാതി നല്‍കിയിരുന്നു. മന്ത്രിയെ അപമാനിക്കുന്ന രീതിയില്‍ പെരുമാറിയിട്ടില്ലെന്നും വീഴ്ചയുണ്ടായിട്ടുണ്ടെങ്കില്‍ ഖേദം പ്രകടിപ്പിക്കുന്നുവെന്നും മൂന്ന് പേജുള്ള എഴുതിയ തയ്യാറാക്കിയ പരാതിയില്‍ പറയുന്നു.

തലച്ചോറിന് ഫംഗസ് ബാധിച്ച് ചികിത്സയില്‍ കഴിയുന്നതിനാല്‍ മറ്റ് സ്ഥലങ്ങളില്‍ ജോലി ചെയ്യുന്നതിന് പ്രായോഗിക ബുദ്ധിമുട്ടുകളുണ്ടെന്നും നിരപരാധിയാണെന്നും കോട്ടണ്‍ഹില്‍ സ്‌കൂളില്‍ തുടരാന്‍ അനുവദിക്കണമെന്ന് അപേക്ഷിക്കുന്നതായും പരാതിയില്‍ പറയുന്നു. സ്ഥലം മാറ്റത്തിനെതിരെ പ്രധാനാധ്യാപിക നല്‍കിയ അപ്പീല്‍ പരിഗണിക്കുമെന്നും മുഖ്യമന്ത്രിയുമായി അലോചിച്ച ശേഷം ഇക്കാര്യത്തില്‍ നടപടി എടുക്കുമെന്നും വിദ്യാഭ്യാസ മന്ത്രി പികെ അബ്ദുറബ്ബ് ഇന്നലെ വ്യക്തമാക്കിയിരുന്നു.

സ്ഥലമാറ്റിയത് അച്ചടക്ക നടപടിയല്ലെന്നും ഊര്‍മിളാ ദേവി അപ്പീല്‍ നല്‍കിയാല്‍ പരിശോധിക്കാമെന്നും മുഖ്യമന്ത്രി സഭയില്‍ ആവര്‍ത്തിച്ചതിനെ തുടര്‍ന്നാണ് അധ്യാപിക ഉമ്മന്‍ചാണ്ടിയെ നേരില്‍ കണ്ട് പരാതി നല്‍കിയത്.
    
</TEXT>
</DOC>