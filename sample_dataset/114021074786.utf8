<DOC>
<DOCNO>114021074786.utf8</DOCNO>
<TEXT>


           ജനപക്ഷത്ത് നിന്ന് പ്രവര്‍ത്തിക്കും : വി.എം സുധീരന്‍    

Monday 10 February 2014 3:13 pm IST

തിരുവനന്തപുരം: കോണ്‍ഗ്രസിനെ ഒരൊറ്റ ടീമായി മുന്നോട്ടു കൊണ്ടുപോയി ജനപക്ഷത്ത് നിന്ന് പ്രവര്‍ത്തിക്കുമെന്ന് കെപിസിസി പ്രസിഡന്റായി നിയുക്തനായ വി.എം സുധീരന്‍. വളരെ ഭാരിച്ച ഉത്തരവാദിത്തമാണ് ഹൈക്കമാന്‍ഡ് തന്നെ ഏല്പിച്ചതെന്നും അദ്ദേഹം പറഞ്ഞു.

കെപിസിസി പ്രസിഡന്റായി നിയമിച്ചുകൊണ്ടുള്ള വാര്‍ത്ത പുറത്തു വന്നതിനു തൊട്ടുപിന്നാലെ മാധ്യമപ്രവര്‍ത്തകരോട് സംസാരിക്കുകയായിരുന്നു വി.എം സുധീരന്‍. പാര്‍ട്ടിയെയും സര്‍ക്കാറിനെയും ജനങ്ങളുടെ താല്‍പ്പര്യത്തിനു അനുസൃതമായി മുന്നോട്ടു പോവുകയാണ് തന്റെ ലക്ഷ്യമെന്നും അദ്ദേഹം പറഞ്ഞു. 

തന്നില്‍ പാര്‍ട്ടി അര്‍പ്പിച്ച വിശ്വാസത്തിനും എല്ലാ കാലത്തും ഒപ്പം നിന്ന പ്രവര്‍ത്തകര്‍ക്കും നേതാക്കള്‍ക്കും അദ്ദേഹം നന്ദി പറഞ്ഞു. പാര്‍ട്ടി എന്നില്‍ അര്‍പ്പിച്ച വിശ്വാസത്തിന് നന്ദിയുണ്ട്. പാര്‍ലമെന്റ് തിരഞ്ഞെടുപ്പിന് പാര്‍ട്ടിയെ പൂര്‍ണമായി സജ്ജമാക്കുന്നതിനാണ് പ്രഥമ പരിഗണന. പാര്‍ട്ടിയെയും പ്രവര്‍ത്തകരെയും ഒന്നിച്ചു കൊണ്ടു പോവുകയെന്ന ശ്രമകരമായ ദൗത്യമാണ് ഏല്പിക്കപ്പെട്ടിരിക്കുന്നത്. അതിന് തനിക്കു കഴിയുമെന്നാണ് വിശ്വാസമെന്നും സുധീരന്‍ പറഞ്ഞു. 

മുഖ്യമന്ത്രി ഉമ്മന്‍ ചാണ്ടിയും ആഭ്യന്തര മന്ത്രി രമേശ് ചെന്നിത്തലയുമെല്ലാം മികച്ച പ്രവര്‍ത്തനങ്ങളാണ് കാഴ്ച വെക്കുന്നത്. അവരുമായി സംസാരിച്ച് അഭിപ്രായങ്ങള്‍ അറിഞ്ഞശേഷം കാര്യങ്ങള്‍ മന്നോട്ട് കൊണ്ടുപോവും. ഈ സ്ഥാനത്തു വന്നതു കൊണ്ട് എന്തെങ്കിലും അത്ഭുതങ്ങള്‍ കാണിക്കാനാവുമെന്ന് വിശ്വസിക്കുന്നില്ല. എന്നാല്‍, ഇത്രയും നാളത്തെ രാഷ്ട്രീയ പ്രവര്‍ത്തനം നല്‍കിയ അനുഭവ സമ്പത്തും പരിചയവും ജനപക്ഷത്തു നിന്നുള്ള ഇടപെടലുകളും നല്‍കുന്ന ഊര്‍ജത്തില്‍ ജനങ്ങള്‍ ആഗ്രഹിക്കുന്ന കാര്യങ്ങള്‍ ചെയ്യും. ടീം എന്ന നിലയില്‍ കോണ്‍ഗ്രസ് പ്രവര്‍ത്തകരെ ഒന്നിപ്പിച്ച് മുന്നോട്ടു കൊണ്ടുപോവാനാണ് താന്‍ ആഗ്രഹിക്കുന്നതെന്നും അദ്ദേഹം പറഞ്ഞു. 

ഗ്രൂപ്പും വ്യത്യസ്ത അഭിപ്രായങ്ങളും എല്ലാ കാലത്തുമുണ്ടായിട്ടുണ്ട്. അഭിപ്രായം ഉള്ളിടത്ത് വ്യത്യസ്ത അഭിപ്രായങ്ങള്‍ ഉണ്ടാവും. എന്നാല്‍, അഭിപ്രായ വ്യത്യസമല്ല അതൊന്നും. വ്യത്യസ്ത അഭിപ്രായങ്ങളെ ഒന്നിപ്പിച്ച് കൊണ്ടുപോവാന്‍ എല്ലാ ശ്രമങ്ങളും നടത്തും. വ്യത്യസ്ത അഭിപ്രായങ്ങള്‍ പാര്‍ട്ടിയുടെ ദൈനംദിന പ്രവര്‍ത്തനത്തെ ബാധിക്കാത്ത രീതിയില്‍ മുന്നോട്ടു പോവാനാണ് താല്‍പ്പര്യപ്പെടുന്നത്. 

ജനപക്ഷത്തുനിന്ന് ഒരു കോണ്‍ഗ്രസ് പ്രവര്‍ത്തകന്‍ നിര്‍ബന്ധമായും ചെയ്യേണ്ട കാര്യങ്ങളാണ് താന്‍ ചെയ്തതെന്ന് ചോദ്യത്തിനുത്തരമായി അദ്ദേഹം പറഞ്ഞു. പല ഘട്ടങ്ങളിലും പല പ്രശ്നങ്ങളിലും ഇടപെട്ട് പരിഹാരം കണ്ടെത്താന്‍ ശ്രമിച്ചിട്ടുണ്ട്. എല്ലാം പാര്‍ട്ടിയുടെയും ജനങ്ങളുടെയും നന്‍മക്കായാണ് ചെയ്തതെന്നും അദ്ദേഹം പറഞ്ഞു. 

തന്നെ കെ.പി.സി.സി  പ്രസിഡന്റാകുന്നതിനെ മുഖ്യമന്ത്രി ഉമ്മന്‍ചാണ്ടിയും മുന്‍ പ്രസി‌ഡന്റ് രമേശ് ചെന്നിത്തലയും എതിര്‍ത്തുവെന്ന വാര്‍ത്തകള്‍ ശരിയല്ല. ഉമ്മൻചാണ്ടിയുമായി 45 വര്‍ഷത്തെ ബന്ധമാണുള്ളത്. ചെന്നിത്തലയെ സഹോദര തുല്യനായാണ് കാണുന്നതെന്നും സുധീരന്‍ പറഞ്ഞു. തനിക്കൊപ്പം പ്രസിഡന്റ് സ്ഥാനത്തേക്ക് പരിഗണിക്കപ്പെട്ടവര്‍ ആദരണീയരായ നേതാക്കളാണെന്നും അദ്ദേഹം കൂട്ടിച്ചേര്‍ത്തു.
    
</TEXT>
</DOC>