<DOC>
<DOCNO>114011869141.utf8</DOCNO>
<TEXT>


           സഖ്യകക്ഷികളുടെ ഫോണ്‍ ചോര്‍ത്തല്‍ ഒബാമ നിരോധിച്ചു     

Saturday 18 January 2014 3:22 pm IST

ന്യൂയോര്‍ക്ക്: അടുത്ത സുഹൃദ്, സഖ്യ രാജ്യങ്ങളിലെ നേതാക്കളുടെ ഫോണ്‍ ചോര്‍ത്തുന്നതു അമേരിക്കന്‍ പ്രസിഡന്റ് ബരാക് ഒബാമ നിരോധിച്ചു. ചോര്‍ത്തിയ രേഖകളുടെ നിയന്ത്രണം എന്‍എസ്എയില്‍നിന്ന് മാറ്റാനും തീരുമാനിച്ചു. അമേരിക്കന്‍ ജനതയുടേയും സുഹൃദ്‌രാജ്യങ്ങളുടേയും അവകാശങ്ങള്‍ സംരക്ഷിക്കാന്‍ രാജ്യം പ്രതിജ്ഞാബദ്ധമാണെന്ന് ഒബാമ പറഞ്ഞു. 

അമേരിക്കയുടെ ഇലക്ട്രോണിക് സര്‍വെയ്‌ലെന്‍സ് പ്രോഗ്രാമിന്റെ നയം പ്രഖ്യാപിച്ച് സംസാരിക്കുകയായിരുന്നു പ്രസിഡന്റ് ഒബാമ. ദേശീയ സുരക്ഷാ ഏജന്‍സിയുടെ പ്രവര്‍ത്തനങ്ങള്‍ക്ക് നിയന്ത്രണം ഏര്‍പ്പെടുത്തുന്ന പരിഷ്‌കരണങ്ങള്‍ നടപ്പാക്കാനും ഒബാമ തീരുമാനിച്ചിട്ടുണ്ട്. ജര്‍മനി ഉള്‍പ്പെടെയുള്ള വിവിധ സഖ്യരാജ്യങ്ങളുടെ നേതാക്കളുടെ ഫോണ്‍ വിവരങ്ങള്‍ അമേരിക്ക ചോര്‍ത്തുന്നുണ്ടെന്ന വെളിപ്പെടുത്തല്‍ നയതന്ത്രബന്ധങ്ങള്‍ക്കു വിള്ളലുണ്ടാക്കിയതോടെയാണു കര്‍ശന നടപടിയെടുക്കാന്‍ ഒബാമ തീരുമാനിച്ചത്. 

അമേരിക്കന്‍ ജനതയുടേയും സുഹൃദ്‌രാജ്യങ്ങളുടേയും അവകാശങ്ങള്‍ സംരക്ഷിക്കാന്‍ രാജ്യം പ്രതിജ്ഞാബദ്ധമാണെന്ന് ഒബാമ പറഞ്ഞു. സ്വദേശികളുടെയും വിദേശികളുടെയും സ്വകാര്യത ഒരു പോലെ പാലിക്കണമെന്ന് പറഞ്ഞ ഒബാമ തങ്ങള്‍ സാധാരണക്കാരുടെ വിവരങ്ങള്‍ ചോര്‍ത്താറില്ലെന്നും വ്യക്തമാക്കി. എന്‍എസ്എ തന്റെ ഇമെയിലുകളും ഫോണും ചോര്‍ത്തിയതില്‍ പ്രതിഷേധിച്ച് ബ്രസീലിയന്‍ പ്രസിഡന്റ് ഡില്‍മ റൂസഫ് അമേരിക്കന്‍ സന്ദര്‍ശനം റദ്ദാക്കിയിരുന്നു. 

ലോകത്തെമ്പാടു നിന്നും പ്രതിദിനം ഏകദേശം 200 മില്യന്‍ ടെക്സ്റ്റ് മെസേജുകള്‍ അമേരിക്കന്‍ സുരക്ഷാ ഏജന്‍സിയായ എന്‍എസ്എ ശേഖരിച്ചിരുന്നുവെന്നാണ് റിപ്പോര്‍ട്ട്. ഇതിന് ബ്രിട്ടീഷ് രഹസ്യാന്വേഷണ ഉദ്യോഗസ്ഥരും കൂട്ടുനിന്നതായും മാധ്യമങ്ങള്‍ റിപ്പോര്‍ട്ട് ചെയ്തിരുന്നു. മിസ്ഡ് കാള്‍, റോമിങ് ചാര്‍ജുകള്‍, ക്രഡിറ്റ് കാര്‍ഡ് ഉപഭോഗം എന്നിവയെക്കുറിച്ചുള്ള എസ്എംഎസുകള്‍ എന്‍എസ്എ പരിശോധിച്ചിരുന്നു. എന്നാല്‍ മെസേജുകള്‍ ശേഖരിച്ചത് നിയമപരമായാണെന്ന് എന്‍എസ്എ അധികൃതര്‍ അറിയിച്ചതായി ബിബിസി റിപ്പോര്‍ട്ട് ചെയ്യുന്നു.

ഇതോടെ പ്രതിരോധത്തിലായ അമേരിക്ക കര്‍ശന നടപടികള്‍ സ്വീകരിക്കാന്‍ നിര്‍ബന്ധിതരാകുകയായിരുന്നു. 
    
</TEXT>
</DOC>