<DOC>
<DOCNO>114050496870.utf8</DOCNO>
<TEXT>


           സംസ്ഥാന അവാര്‍ഡ്‌ പോലും കിട്ടാത്തവര്‍ കേരളത്തില്‍ജൂറിയംഗങ്ങള്‍: ഡോ.ബിജു    

Sunday 4 May 2014 10:04 pm IST

        ന്യൂദല്‍ഹി: സംസ്ഥാന അവാര്‍ഡുപോലും നേടിയിട്ടില്ലാത്തവരെയാണ്‌ കേരളത്തില്‍ ജൂറിയംഗങ്ങളായി വയ്ക്കുന്നതെന്ന്‌ പേരറിയാത്തവന്‍ എന്ന ചിത്രത്തിന്റെ സംവിധായകന്‍ ഡോ.ബിജു. 
സമൂഹത്തിലെ സാധാരണക്കാരുമായുള്ള അടുപ്പമാണ്‌ പേരറിയാത്തവനിലെ അഭിനയത്തിന്‌ സഹായകരമായതെന്ന്‌ മികച്ച നടനുള്ള ദേശീയ അവാര്‍ഡ്‌ നേടിയ സുരാജ്‌ വെഞ്ഞാറമ്മൂടും പറഞ്ഞു. കേരള പത്രപ്രവര്‍ത്തക യൂണിയന്‍ ഡല്‍ഹി യൂണിറ്റിന്റെ മുഖാമുഖം പരിപാടിയില്‍ സംസാരിക്കുകയായിരുന്നു ഇരുവരും.
ദേശീയ സിനിമാ അവാര്‍ഡ്‌ നിര്‍ണയത്തില്‍ നിശ്ചിത യോഗ്യതയുള്ളവര്‍ ജൂറി അംഗങ്ങളാകുമ്പോഴാണ്‌ രാഷ്ട്രീയബന്ധത്തിന്റെ പേരില്‍ കേരളത്തില്‍ ജൂറി അംഗങ്ങള്‍ നിയമിക്കപ്പെടുന്നതെന്ന്‌ ഡോ.ബിജു പറഞ്ഞു. രണ്ട്‌ അവാര്‍ഡ്‌ നിര്‍ണയത്തിലുമുള്ള വ്യത്യാസത്തിന്റെ പ്രധാന കാരണം തന്നെ ഇതാണ്‌. ദേശീയ സിനിമാ അവാര്‍ഡ്‌ നിര്‍ണയത്തിന്‌ നിശ്ചിത യോഗ്യതയും മാനദണ്ഡങ്ങളുമുണ്ട്‌. നടന്മാരായാലും സംവിധായകരായാലും ദേശീയ തലത്തില്‍ ഏതെങ്കിലും പുരസ്കാരം നേടിയവരായിരിക്കും ജൂറി അംഗങ്ങള്‍. ഒരേ പോലെ വിശ്വാസ്യതയുള്ളവരാണ്‌ വരുന്നത്‌. അതുകൊണ്ട വിശ്വാസ്യതയും കൂടും. അഞ്ചുവര്‍ഷത്തെ ദേശീയ അവാര്‍ഡിന്റെയും സംസ്ഥാന അവാര്‍ഡിന്റെയും ജൂറി അംഗങ്ങളുടെ പട്ടിക പരിശോധിച്ചാല്‍ ഇതുമനസിലാകുമെന്നും ബിജു പറഞ്ഞു. അപമാനകരമായ പരാമര്‍ശം നടത്തിയതിന്‌ ഷട്ടറിന്റെ സംവിധായകന്‍ ജോയ്‌ മാത്യുവിനെതിരെ കൊടുത്ത പരാതി ജോയ്‌ മാത്യു പരസ്യമായി മാപ്പുപറഞ്ഞാലല്ലാതെ പിന്‍വലിക്കില്ലെന്നും ബിജു പറഞ്ഞു. 
അവാര്‍ഡ്‌ കിട്ടിയതില്‍ വലിയ സന്തോഷമുണ്ടെന്നും ഇനി സീരിയസ്‌ കഥാപാത്രങ്ങളേ അഭിനയിക്കൂ എന്നില്ലെന്നും സുരാജ്‌ വെഞ്ഞാറമ്മൂട്‌ പറഞ്ഞു. എനിക്ക്‌ വേണ്ടത്‌ അവസരങ്ങളാണ്‌. ദേശീയ അവാര്‍ഡു കിട്ടിയതിനുശേഷം സലീം കുമാറിന്‌ അവസരങ്ങള്‍ കുറഞ്ഞുവല്ലോ എന്ന ചോദ്യത്തിന്‌ അങ്ങനെയില്ലെന്ന്‌ സുരാജ്‌ മറുപടി പറഞ്ഞു. അവസരങ്ങള്‍ കുറഞ്ഞുവെന്ന്‌ പറയുന്നതില്‍ എനിക്ക്‌ വിയോജിപ്പുണ്ട്‌. അദ്ദേഹം വേണ്ടെന്ന്‌ വെച്ചിട്ടാണ്‌. തെറിയോ വൃത്തികേടുകളോ സിനിമയില്‍ ചെയ്യരുതെന്ന്‌ തീരുമാനിച്ചതായും സുരാജ്‌ പറഞ്ഞു. 
പ്രമുഖ നടന്‍മാര്‍ ചെയ്യാന്‍ തയാറാകാത്ത രംഗങ്ങള്‍ വരെ യാതൊരു വിമുഖതയുമില്ലാതെയാണ്‌ പേരറിയാത്തവനില്‍ സുരാജ്‌ ചെയ്തതെന്നാണ്‌ ഡോ.ബിജു വ്യക്തമാക്കിയത്‌. ചിത്രത്തില്‍ വലിയൊരു മാലിന്യക്കൂമ്പാരത്തിലേക്ക്‌ സുരാജ്‌ വീഴുന്ന രംഗവും ചത്ത്‌ പത്തുദിവസം കഴിഞ്ഞ പൂച്ചയെ എടുത്ത്‌ മാലിന്യപ്പെട്ടിയില്‍ കൊണ്ടിടുന്ന മറ്റൊരു രംഗവും സുരാജ്‌ വളരെ സ്വാഭാവികതയോടെ മടികൂടാതെയാണ്‌ ചെയ്തതെന്നും സംവിധായകന്‍ പറഞ്ഞു.
പത്രപ്രവര്‍ത്തക യൂണിയന്‍ ദല്‍ഹി ഘടകം സെക്രട്ടറി ഡി.ധനസുമോദ്‌, ഭാരവാഹികളായ കെ.രാധാകൃഷ്ണന്‍, പ്രസൂണ്‍ എസ്‌.കണ്ടത്ത്‌ എന്നിവരും പങ്കെടുത്തു. 
    
</TEXT>
</DOC>