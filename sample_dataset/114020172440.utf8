<DOC>
<DOCNO>114020172440.utf8</DOCNO>
<TEXT>


           ലാവ്ലിന്‍: ജഡ്ജിമാരുടെ പിന്‍മാറ്റത്തിനെതിരെ ഗവര്‍ണര്‍ക്ക്‌ കൃഷ്ണയ്യരുടെ കത്ത്‌     

Saturday 1 February 2014 9:58 pm IST

        കൊച്ചി: എസ്‌എന്‍സി ലാവ്ലിന്‍ കേസിന്റെ റിവിഷന്‍ ഹര്‍ജി പരിഗണിക്കുന്നതില്‍ നിന്നു ജഡ്ജിമാര്‍ പിന്‍മാറിയതിനെതിരെ ജസ്റ്റിസ്‌ വി.ആര്‍. കൃഷ്ണയ്യര്‍ രംഗത്ത്‌. നടപടി സത്യപ്രതിജ്ഞാ ലംഘനമാണെന്ന്‌ ചൂണ്ടിക്കാട്ടി കൃഷ്ണയ്യര്‍ ഗവര്‍ണര്‍ നിഖില്‍ കുമാറിന്‌ കത്തയച്ചു. 
ലാവ്ലിന്‍ കേസിന്റെ റിവ്യു ഹര്‍ജി പരിഗണിക്കുന്നതില്‍ നിന്ന്‌ നാല്‌ ജഡ്ജിമാര്‍ പിന്‍മാറിയത്‌ സത്യപ്രതിജ്ഞാ ലംഘനമാണെന്നും മുന്നില്‍ വരുന്ന ഏതു കേസും പരിഗണിക്കാന്‍ ഇവര്‍ക്ക്‌ ബാധ്യത ഉണ്ടെന്നും കത്തില്‍ ചൂണ്ടിക്കാണിക്കുന്നു. ഇക്കാര്യത്തില്‍ ഗവര്‍ണര്‍ ഇടപെട്ട്‌ നടപടി സ്വീകരിക്കണം. തങ്ങളുടെ മുമ്പില്‍ വരുന്ന ഏതുകേസും പരിഗണിച്ച്‌ നീതി നടപ്പാക്കാനുള്ള മൗലിക ഉത്തരവാദിത്വം നിര്‍വഹിക്കാത്ത ജഡ്ജിമാരെ പുറത്താക്കണമെന്നും കത്തില്‍ ആവശ്യപ്പെടുന്നു. ലാവ്ലിന്‍ കേസില്‍ പിണറായി വിജയനെ പ്രതി പട്ടികയില്‍ നിന്ന്‌ ഒഴിവാക്കിയ സിബിഐ പ്രത്യേക കോടതിയുടെ വിധിയെ ചോദ്യം ചെയ്ത്‌ ക്രൈം നന്ദകുമാര്‍ ഹൈക്കോടതിയില്‍ ഹര്‍ജി സമര്‍പ്പിച്ചിരുന്നു. 
ഈ ഹര്‍ജി പരിഗണിക്കുന്നതില്‍ നിന്ന്‌ ജഡ്ജിമാരായ ഹരിലാല്‍, തോമസ്‌ പി. ജോസഫ്‌, എം.എല്‍. ജോസഫ്‌ എന്നിവര്‍ പിന്‍മാറിയതിനെത്തുടര്‍ന്നാണ്‌ കൃഷ്ണയ്യര്‍ ഗവര്‍ണര്‍ക്ക്‌ കത്തയച്ചത്‌.
    
</TEXT>
</DOC>