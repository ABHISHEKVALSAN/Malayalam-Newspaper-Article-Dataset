<DOC>
<DOCNO>114051900938.utf8</DOCNO>
<TEXT>


           മോദിക്ക്‌ അനുമോദന പ്രവാഹം, സന്ദര്‍ശന ക്ഷണം    

Monday 19 May 2014 9:35 pm IST

        സിംഗപ്പൂര്‍: വാശിയേറിയ തെരഞ്ഞെടുപ്പില്‍ വന്‍ വിജയം കരസ്ഥമാക്കിയ നരേന്ദ്രമോദിക്ക്‌ ലോകനേതാക്കളുടെ അഭിനന്ദനപ്രവാഹം. ഫിജി പ്രധാനമന്ത്രി വോര്‍കി ബെയ്നി മരാമ മോദിയെ അഭിനന്ദിച്ചു. 
രാഷ്ട്രീയം, സാമ്പത്തികം, സാംസ്കാരികം എന്നീ രംഗങ്ങളില്‍ ഇന്ത്യയുമായി സഹകരിക്കാന്‍ താല്‍പ്പര്യമുണ്ടെന്നും ഫിജി അറിയിച്ചിട്ടുണ്ട്‌. നിലവിലുള്ള ബന്ധം കൂടുതല്‍ ദൃഢമാക്കാനാഗ്രഹിക്കുന്നുവെന്നും ഫിജി വ്യക്തമാക്കി. 
സിംഗപ്പൂര്‍ പ്രധാനമന്ത്രി ലീ സിയാന്‍ ലൂങ്ങ്‌ ഇന്ത്യയുടെ നിയുക്ത പ്രധാനമന്ത്രി നരേന്ദ്രമോദിയെ സിംഗപ്പൂരിലേക്ക്‌ ക്ഷണിച്ചു. വന്‍ വിജയത്തില്‍ അദ്ദേഹത്തെ അഭിനന്ദിച്ച ലീ ഇരുരാജ്യങ്ങളും തമ്മിലുള്ള ബന്ധവും സഹകരണവും കരുത്തുറ്റതാക്കാന്‍ കഴിയുമെന്ന ആത്മവിശ്വാസവും പ്രകടിപ്പിച്ചു.
ഇന്ത്യയിലെ ജനങ്ങള്‍ മോദിയുടെ നേതൃപാടവത്തിനും പുരോഗമനകാഴ്ചപ്പാടിനും പിന്തുണ നല്‍കുന്നതിനുള്ള തെളിവാണ്‌ തെരഞ്ഞെടുപ്പ്‌ ഫലമെന്നും സിംഗപ്പൂര്‍ പ്രധാനമന്ത്രി കത്തില്‍ പറയുന്നു. അടുത്ത വര്‍ഷം ഇരുരാജ്യങ്ങളും തമ്മിലുള്ള നയതന്ത്രബന്ധത്തിന്‌ അരനൂറ്റാണ്ട്‌ തികയുകയാണ്‌. ബന്ധം കൂടുതല്‍ ദൃഡമാക്കാന്‍ സിംഗപ്പൂര്‍ സന്ദര്‍ശിക്കാന്‍ മോദിയെ ക്ഷണിച്ചിട്ടുമുണ്ട്‌. ഇന്ത്യയുമായുള്ള നയതന്ത്രബന്ധത്തില്‍ സാധ്യതകള്‍ വിശാലമാണെന്നും ഗുജറാത്ത്‌ മുഖ്യമന്ത്രിയായിരുന്നപ്പോഴുള്ള മോദിയുടെ അനുഭവപരിചയം ഇന്ത്യയുടെ ഭരണത്തിന്‌ ഗുണം ചെയ്യുമെന്നും ലീ അഭിപ്രായപ്പെട്ടു.
    
</TEXT>
</DOC>