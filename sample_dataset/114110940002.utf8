<DOC>
<DOCNO>114110940002.utf8</DOCNO>
<TEXT>


           ഡോക്ടര്‍മാരുടെ അവകാശങ്ങള്‍ സംരക്ഷിക്കും: ആഭ്യന്തര മന്ത്രി    

Sunday 9 November 2014 11:58 pm IST

        തിരുവനന്തപുരം: ഡോക്ടര്‍മാരുടെ അവകാശങ്ങള്‍ സംരക്ഷിക്കുന്നതിനുവേണ്ട എല്ലാ നടപടികളും സര്‍ക്കാര്‍ സ്വീകരിക്കുമെന്ന് ആഭ്യന്തര മന്ത്രി രമേശ് ചെന്നിത്തല. ഇന്ത്യന്‍ മെഡിക്കല്‍ അസോസിയേഷന്‍ കേരളയുടെ 57-ാമത് സംസ്ഥാന സമ്മേളനമായ മെഡിസിന്‍ മില്ലേനിയത്തിന്റെ ഭാഗമായി നടന്ന പൊതുസമ്മേളനം ഉദ്ഘാടനം ചെയ്യുകയായിരുന്നു അദ്ദേഹം. പ്രാക്ടീസിനിടയില്‍ ഡോക്ടര്‍മാര്‍ നേരിടുന്ന ബുദ്ധിമുട്ടുകളും ഡോക്ടര്‍മാര്‍ക്കെതിരെയുളള ക്രിമിനല്‍ കേസുകള്‍ പരിഹരിക്കുന്നതിനുളള എല്ലാ പിന്‍തുണയും ആഭ്യന്തര വകുപ്പു  നല്‍കുമെന്നും ചെന്നിത്തല കൂട്ടിച്ചേര്‍ത്തു. മെഡിക്കല്‍ എത്തിക്‌സിനു നിരക്കാത്ത പ്രവര്‍ത്തികളിലൂടെ ആ വിശ്വാസം ഡോക്ടര്‍മാര്‍ തകര്‍ക്കരുതെന്നും അദ്ദേഹം പറഞ്ഞു.
എല്ലാവര്‍ക്കും ആരോഗ്യ സംരക്ഷണം ഉറപ്പുവരുത്തുക എന്നതാണ് സര്‍ക്കാരിന്റെ ലക്ഷ്യം. അമിത ചികിത്സാ ചെലവ് മൂലം പാവപ്പെട്ട രോഗികള്‍ക്ക് പരിശോധനകള്‍പോലും നടത്താന്‍ സാധിക്കുന്നില്ല. ആശുപത്രികളും ഡോക്ടര്‍മാരും ചേര്‍ന്ന് ഈ വലിയ ചെലവുകള്‍ കുറയ്ക്കാന്‍ വേണ്ട നടപടികള്‍ സ്വീകരിക്കണം.

ഐഎംഎ യുടെ പുതിയ സംസ്ഥാന പ്രസിഡന്റ് ഡോ. ശ്രീജിത്ത് എന്‍ കുമാര്‍ അദ്ധ്യക്ഷത വഹിച്ചു. കോണ്‍ഫഡറേഷന്‍ ഓഫ് മെഡിക്കല്‍ അസോസിയേഷന്‍സ് ഏഷ്യ ഓഷ്യാനിയ പ്രസിഡന്റ് ഡോ. വിനയ് അഗര്‍വാള്‍ മുഖ്യപ്രഭാഷണം നടത്തി. ആരോഗ്യമന്ത്രി വി.എസ്. ശിവകുമാര്‍ മുഖ്യാതിഥിയായിരുന്നു. കളക്ടര്‍ ഡോ. ബിജു പ്രഭാകര്‍,  ഡോ. എം.കെ.സി. നായര്‍, ഡോ. എ. മാര്‍ത്താണ്ഡ പിളള,  ഡോ. ഇ.പി. മോഹനന്‍, ഡോ. എന്‍. സുല്‍ഫി തുടങ്ങിയവര്‍ സംസാരിച്ചു.

ഐഎംഎ കേരളയുടെ 2014-15 വര്‍ഷത്തെ ഭാരവാഹികളുടെ സ്ഥാനാരോഹണ ചടങ്ങും  സമ്മേളനത്തില്‍ നടന്നു. സംസ്ഥാന പ്രസിഡന്റായി ഡോ.ശ്രീജിത്ത് എന്‍ കുമാറും, സംസ്ഥാന സെക്രട്ടറിയായി ഡോ. എ.വി ജയകൃഷ്ണനും, ട്രഷററായി ഡോ. കെ.പി. ഷാനവാസും ചുമതലയേറ്റു. ഐഎംഎയുടെ പരമോന്നത ബഹുമതിയായ ഈ വര്‍ഷത്തെ ഡോ. മോഹന്‍കൂമാര്‍ അവാര്‍ഡ്  ചെന്നിത്തല സമ്മാനിച്ചു. സമ്മാനതുകയായ പതിനായിരം രൂപ ഋഷിരാജ് സിംഗ് മുഖ്യമന്ത്രിയുടെ ദുരിതാശ്വാസ നിധിയിലേക്ക് സംഭാവന ചെയ്തു. ഐഎംഎയുടെ ലൈഫ്‌ടൈം അച്ചീവ്‌മെന്റ് അവാര്‍ഡ് രമേശ് ചെന്നിത്തല ഡോ. ബി.ആര്‍. ഷെട്ടിക്ക് നല്‍കി.

2013-14 വര്‍ഷത്തെ ഐഎംഎ ‘നമ്മുടെ ആരോഗ്യം’ മീഡിയ അവാര്‍ഡുകള്‍ വി.എസ് ശിവകുമാര്‍ സമ്മാനിച്ചു. മികച്ച മാധ്യമ അവാര്‍ഡിന് ഡോ. ഒ.കെ. മുരളീകൃഷ്ണന്‍, പ്രത്യേക പുരസ്‌കാരങ്ങള്‍ക്ക് റജി ജോസഫ്, ഒ.വി സുരേഷ്, മികച്ച ദൃശ്യ മാധ്യമ അവാര്‍ഡ് ആശാ ജാവേദ്, ദൃശ്യ മാധ്യമ പ്രത്യേക പുരസ്‌കാരത്തിന് പി.കെ  ശ്യാം കൃഷ്ണന്‍ എന്നിവര്‍ അര്‍ഹരായി. ചടങ്ങില്‍ കേരള ഹെല്‍ത്ത് യൂണിവേഴ്‌സിറ്റി വൈസ് ചാന്‍സിലര്‍ ഡോ.എം.കെ.സി നായരെ ആദരിക്കുകയും ചെയ്തു.
    
</TEXT>
</DOC>