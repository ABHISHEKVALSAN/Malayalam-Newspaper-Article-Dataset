<DOC>
<DOCNO>114060605845.utf8</DOCNO>
<TEXT>


           പിഴയും നികുതിയും പ്രതിസന്ധിയിലാക്കി റബര്‍തടി വ്യാപാരം നിലയ്ക്കുന്നു    

Friday 6 June 2014 9:48 pm IST

        പത്തനംതിട്ട: സംസ്ഥാനത്തെ റബര്‍തടി വ്യാപാരം നിലയ്ക്കുന്നു. റബര്‍തടിയുടെ നികുതി ധനവകുപ്പ്‌ ഇരട്ടിയാക്കി വര്‍ദ്ധിപ്പിച്ചതോടെ ചെറുകിട വ്യാപാരികളെ ഇത്‌ ദോഷകരമായി ബാധിച്ചു. 2000 രൂപയായിരുന്ന നികുതി 4000 രൂപയായാണ്‌ സര്‍ക്കാര്‍ ഉയര്‍ത്തിയത്‌. ഇതുകൂടാതെയാണ്‌ പോലീസിന്റെയും മോട്ടോര്‍ വാഹന വകുപ്പിന്റേയും പരിശോധന. ഇവിടേയും പിഴയടയ്ക്കേണ്ടിവരുന്നതോടെ സംസ്ഥാനത്തെ റബര്‍തടി വ്യാപാരം പ്രതിസന്ധിയിലായിരിക്കുകയാണ്‌.
കേരളാ ഫൈനാന്‍സ്‌ ബില്ലിലെ ഭേദഗതിയിലൂടെയാണ്‌ ധനവകുപ്പ്‌ നികുതി ഇരട്ടിയാക്കി ഉയര്‍ത്തിയത്‌. ഇതുമൂലം ഏഴ്‌ ലക്ഷത്തിലധികം രൂപ ദിവസവരുമാനമാണ്‌ സര്‍ക്കാര്‍ ലക്ഷ്യമിടുന്നത്‌. നികുതി ഉയര്‍ത്തിയത്‌ കുറയ്ക്കണമെന്ന്‌ ആവശപ്പെട്ട്‌ ധനമന്ത്രി കെ.എം.മാണിക്ക്‌ കേരളാ റബര്‍വുഡ്‌ മര്‍ച്ചന്റ്സ്‌ അസോസിയേഷന്‍ നിവേദനം നല്‍കിയിരുന്നു. എന്നാല്‍ ഇതുസംബന്ധിച്ച്‌ തീരുമാനമൊന്നും ധനവകുപ്പ്‌ എടുത്തിട്ടില്ല. റബര്‍തടിക്കും റബര്‍ഷീറ്റിനും വിലകുറവുള്ളപ്പോള്‍ നികുതി ഇരട്ടിയാക്കിയത്‌ ഏറ്റവും കൂടുകല്‍ ദോഷകരമായി ബാധിക്കുക കര്‍ഷകരെ തന്നെയാണ്‌. റബര്‍തടിക്ക്‌ നിലവിലുള്ള വിലപോലും ഇനി ലഭിക്കില്ല എന്നതാണ്‌ അവസ്ഥ.
സംസ്ഥാനത്തെ റബര്‍തടിയുടെ പ്രധാന മാര്‍ക്കറ്റായി അറിയപ്പെടുന്നത്‌ പെരുമ്പാവൂരാണ്‌. യാത്രാമദ്ധ്യേ പോലീസിന്റെ പരിശോധന കൂടാതെ മോട്ടോര്‍ വാഹന വകുപ്പ്‌ ഒരു ലോഡ്‌ തടികള്‍ക്ക്‌ 3000 മുതല്‍ 5000 രൂപവരെ പിഴയീടാക്കുന്നതായി റബര്‍വുഡ്‌ മര്‍ച്ചന്റ്സ്‌ അസോസിയേഷന്‍ ഭാരവാഹികള്‍ പറയുന്നു. നല്‍കാന്‍ വ്യാപാരി വിസമ്മതിച്ചാല്‍ കേസ്‌ രജിസ്റ്റര്‍ ചെയ്യും. തുടര്‍ന്ന്‌ വാഹനത്തിലെ തടിയുടെ തൂക്കം പരിശോധിച്ച്‌ അധികമായ ഓരോ കിലോയ്ക്കും രണ്ട്‌ രൂപാ വീതം ചാര്‍ജ്ജ്‌ ചെയ്യും. കൂടാതെ പിഴയും ഉണ്ടാകും. ഇതിന്‌ ശേഷമാണ്‌ വില്‍പ്പന നികുതി അടയ്ക്കേണ്ടിവരുന്നത്‌.
മുമ്പ്‌ 400 ല്‍ അധികം ലോഡ്‌ റബര്‍ തടികളാണ്‌ ദിവസേന പെരുമ്പാവൂരില്‍ എത്തിക്കൊണ്ടിരുന്നത്‌. ഇപ്പോള്‍ റബര്‍ തൈകള്‍ വയ്ക്കുന്ന സീസണായതിനാല്‍ തടിയുടെ വരവ്‌ കുറയും. ഒരുഘട്ടത്തില്‍ 24 മണിക്കൂറും പ്രവര്‍ത്തിച്ചുകൊണ്ടിരുന്ന പെരുമ്പാവൂരിലെ മില്ലുകള്‍ ഇപ്പോള്‍ പകുതി സമയം മാത്രമാണ്‌ പ്രവര്‍ത്തിക്കുന്നത്‌. ഇതും ചെറുകിട റബര്‍തടി വ്യാപാര മേഖലയ്ക്ക്‌ കനത്ത തിരിച്ചടിയാണ്‌ . ഇതിന്‌ പുറമേയാണ്‌ നികുതി വര്‍ദ്ധനയുണ്ടായത്‌. ഇപ്പോള്‍ 50 മതുല്‍ 70 വരെ ലോഡുകള്‍ മാത്രമാണ്‌ പെരുമ്പാവൂരിലേക്ക്‌ എത്തുന്നത്‌. മാര്‍ക്കറ്റില്‍ പ്ലൈവുഡിന്റെ വില ഉയരുമ്പോള്‍ റബര്‍തടിയുടെ വില ഇടിയുകയാണെന്ന്‌ റബര്‍വുഡ്‌ മര്‍ച്ചന്റ്സ്‌ അസോസിയേഷന്‍ സംസ്ഥാന വൈസ്‌ പ്രസിഡന്റ്‌ സുരേഷ്‌ മാധവന്‍ വ്യക്തമാക്കി.
റബര്‍തോട്ടങ്ങളില്‍ നിന്നും മരങ്ങള്‍ മുറിച്ച്‌ ലോറിയിലെത്തിക്കുന്നതിനും ചെറുകിട വ്യാപാരിയെ സംബന്ധിച്ചിടത്തോളം വലിയ ചെലവാണ്‌. തടി പ്രധാനമായും മൂന്നായി തിരിച്ചാണ്‌ ലോഡ്‌ ചെയ്യുക. മികച്ച തടികള്‍ സെലക്ഷന്‍ ഇനത്തില്‍പെടും. ഇത്‌ പ്ലൈവുഡ്‌ നിര്‍മ്മാണത്തിനാണ്‌ ഉപയോഗിക്കുക. ഈ തടി മുറിച്ച്‌ ലോഡ്‌ ചെയ്തു കഴിയുമ്പോള്‍ കുറഞ്ഞത്‌ 36000 രൂപായെങ്കിലും ചെലവുവരും. പായ്ക്കിംഗ്‌ പെട്ടികള്‍ ഉണ്ടാക്കാന്‍ ഉപയോഗിക്കുന്ന ലോക്കല്‍ ലോഡ്‌ ചെയ്തു വരുമ്പോള്‍ 36000 രൂപയും വിറകിന്‌ 21500 രൂപയും ചെലവുവരും. ഇതിന്‌ പുറമേയാണ്‌ പിഴകളും നികുതിയും നല്‍കേണ്ടത്‌. ഈ അവസ്ഥയില്‍ നിരവധി ചെറുകിട റബര്‍ തടിവ്യാപാരികള്‍ കച്ചവടം നിര്‍ത്തിയതായി റബര്‍വുഡ്‌ മര്‍ച്ചന്റ്‌ അസോസിയേഷന്‍ സംസ്ഥാന സെക്രട്ടറി റെജി ആലപ്പാട്ടും സൂചിപ്പിച്ചു. റബര്‍ തടി വ്യാപാരമേഖല പ്രതിസന്ധിയിലായതിനെതുടര്‍ന്ന്‌ റബര്‍വുഡ്‌ മര്‍ച്ചന്റ്സ്‌ അസോസിയേഷന്‍ ഞായറാഴ്ച പാലായില്‍ സംഘടനയുടെ അടിയന്തിര ജനറല്‍ബോഡി യോഗം വിളിച്ചു ചേര്‍ത്തിട്ടുണ്ട്‌. അധികൃതരില്‍ നിന്നും അനുകൂലമായ നിലപാടുണ്ടായില്ലെങ്കില്‍ റബര്‍ വ്യാപാരം അനിശ്ചിതകാലത്തേക്ക്‌ നിര്‍ത്തിവെയ്ക്കുന്നതടക്കമുള്ള കാര്യങ്ങള്‍ യോഗം ചര്‍ച്ച ചെയ്യുമെന്നാണ്‌ അറിയുന്നത്‌.
ജി. സുനില്‍

</TEXT>
</DOC>