<DOC>
<DOCNO>114050296368.utf8</DOCNO>
<TEXT>


           വൃദ്ധയെ മാനഭംഗപ്പെടുത്തിക്കൊന്ന അയല്‍വാസി പിടിയില്‍    

Friday 2 May 2014 10:40 pm IST

        കൊല്ലം: ലൈംഗികഅതിക്രമത്തിനിരയായ എണ്‍പത്തിനാലുകാരി മരിച്ചു. അയല്‍വാസിയായ ഷാജി(40)യെ പോലീസ്‌ പിടികൂടി. ചവറ പുതുക്കാട്‌ കല്ലേക്കുളം ജംഗ്ഷനില്‍ പുളിവിള പുരയിടത്തില്‍ ആഗ്നസ്‌ മോറിസ്‌ ആണ്‌ മരിച്ചത്‌. 
20ന്‌ രാവിലെ സമീപവാസികളും വീട്ടുകാരും പള്ളിയില്‍ പോയിരുന്ന സമയത്താണ്‌ സംഭവം. വീട്ടുകാര്‍ മടങ്ങിവന്നപ്പോഴാണ്‌ ബോധരഹിതയായി രക്തത്തില്‍ കുളിച്ചുകിടക്കുന്ന വൃദ്ധയെ കണ്ടത്‌. ഉടന്‍ കൊല്ലം ജില്ലാ ആശുപത്രിയിലും തുടര്‍ന്ന്‌ തിരുവനന്തപുരത്തെ സ്വകാര്യാശുപത്രിയിലും എത്തിച്ചു. ഇവിടെ പോലീസ്‌ എത്തിയെങ്കിലും കേസെടുക്കാതെ മടങ്ങി. ആശുപത്രിയില്‍ നിന്നും ഡിസ്ചാര്‍ജായ ശേഷം അസ്വസ്ഥതകള്‍ അനുഭവപ്പെട്ട വൃദ്ധയെ വീണ്ടും ആശുപത്രിയില്‍ പ്രവേശിപ്പിച്ചെങ്കിലും മരിച്ചു. സംഭവത്തെക്കുറിച്ച്‌ ശരിയായ അന്വേഷണം നടത്താഞ്ഞതിന്‌ എ എസ്‌ ഐ നസറുള്ളയെ അന്വേഷണ വിധേയമായി സസ്പെന്‍ഡ്‌ ചെയ്തിട്ടുണ്ട്‌.
മാനഭംഗമാണെന്ന്‌ ആദ്യം തിരിച്ചറിഞ്ഞിരുന്നില്ല. കഴിഞ്ഞ ദിവസം പോസ്റ്റുമോര്‍ട്ടം നടത്തിയപ്പോഴാണ്‌ ക്രൂരമായ ലൈംഗികപീഡനത്തിന്‌ ഇരയായതായി കണ്ടെത്തിയത്‌. സംഭവം വിവാദമായതിനെ തുടര്‍ന്ന്‌ ചവറ പോലീസ്‌ കേസ്‌ രജിസ്റ്റര്‍ ചെയ്ത്‌ അന്വേഷണം ആരംഭിച്ചു. പ്രദേശവാസികളെയും ബന്ധുക്കളെയും അയല്‍വാസികളെയും ചോദ്യം ചെയ്തതിന്‌ ശേഷമാണ്‌ മദ്യലഹരിയില്‍ വൃദ്ധയെ മാനഭംഗപ്പെടുത്തിയ 40 വയസുകാരനായ അയല്‍വാസി ഷാജിയെ പോലീസ്‌ പിടികൂടിയത്‌. 
ഇയാളുടെ മറ്റ്‌ വിവരങ്ങള്‍ പോലീസ്‌ പുറത്തുവിട്ടിട്ടില്ല. ആഗ്നസിന്റെ മൃതദേഹം ഞായറാഴ്ച പുതുക്കാട്‌ പള്ളി സെമിത്തേരിയില്‍ സംസ്കരിക്കും. ഷാജി അടക്കം ഏഴുപേരെ പോലീസ്‌ കസ്റ്റഡിയിലെടുത്ത്‌ ചോദ്യം ചെയ്യുകയാണ്‌.
    
</TEXT>
</DOC>