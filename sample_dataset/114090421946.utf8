<DOC>
<DOCNO>114090421946.utf8</DOCNO>
<TEXT>


           പ്രതികളാക്കിയത്  മാധ്യമങ്ങളെന്ന് മുഖ്യമന്ത്രി    

Thursday 4 September 2014 1:34 am IST

        തിരുവനന്തപുരം: ടൈറ്റാനിയം കേസില്‍ തന്നെയും മന്ത്രിമാരെയും പ്രതികളാക്കിയത് മാധ്യമങ്ങളാണെന്നും തനിക്ക് പങ്കില്ലെന്ന് ബോദ്ധ്യപ്പെടാത്തത് മാധ്യമങ്ങള്‍ക്ക് മാത്രമാണെന്നും മുഖ്യമന്ത്രി ഉമ്മന്‍ ചാണ്ടി. വിജിലന്‍സ് കോടതിക്ക് സത്യം ബോദ്ധ്യമായിട്ടുണ്ടെന്നും ഉമ്മന്‍ചാണ്ടി വാര്‍ത്താ സമ്മേളനത്തില്‍ പറഞ്ഞു. വിജിലന്‍സ് കോടതിവിധിയില്‍ താന്‍ പ്രതിയല്ലെന്ന് വ്യക്തമാക്കിയെങ്കിലും ദൃശ്യമാധ്യമങ്ങള്‍ താന്‍ പ്രതിയാണെന്ന് പറഞ്ഞ് ആഘോഷിച്ചു.

സുപ്രിംകോടതി മേല്‍നോട്ട സമിതി ചെയര്‍മാന്‍ ത്യാഗരാജന് താനെഴുതിയ കത്തില്‍ മെക്കോണ്‍ കമ്പനിയെക്കുറിച്ച് പരാമര്‍ശിച്ചതുകൊണ്ട് തന്നെ സംശയിക്കാനാവില്ല എന്നാണ് കോടതിവിധിയില്‍ പറഞ്ഞിട്ടുള്ളത്.
മാലിന്യസംസ്‌കരണ യൂണിറ്റ് നടപ്പാക്കാന്‍ വ്യക്തമായ പരിപാടി സര്‍ക്കാരിനുണ്ട് എന്ന് ബോദ്ധ്യപ്പെടുത്താനാണ് അത് പരാമര്‍ശിച്ചത്. മാത്രമല്ല, താന്‍ മുഖ്യമന്ത്രിയാവുന്നതിന് മുമ്പേ 2004 ജൂണ്‍ 3ന് ടൈറ്റാനിയം മാനേജ്‌മെന്റ് മെക്കോണുമായി ഇതുസംബന്ധിച്ച കരാര്‍ ഒപ്പിട്ടിട്ടുമുണ്ട്. തനിക്കെതിരായ ആക്ഷേപത്തില്‍ കഴമ്പില്ല എന്ന കോടതിയുത്തരവ് വച്ചാണ് തന്നെ പ്രതിയാക്കാന്‍ പറഞ്ഞെന്ന് പ്രചരിപ്പിക്കുന്നത്. രമേശ് ചെന്നിത്തല അന്ന് മന്ത്രിയോ എംഎല്‍എയോ കെപിസിസി പ്രസിഡന്റോ പോലുമല്ല. ഇബ്രാഹിംകുഞ്ഞിനും പങ്കില്ലെന്നും ഉമ്മന്‍ചാണ്ടി പറഞ്ഞു.
2006ലാണ് ടൈറ്റാനിയം കേസ് ആദ്യമായി വരുന്നത്. 2011ല്‍ തെരഞ്ഞെടുപ്പ് അടുത്തപ്പോള്‍ അവിടത്തെ ഒരു സിഐടിയു നേതാവ് ഞങ്ങളെ ഉള്‍പ്പെടുത്തി പരാതി നല്‍കുകയായിരുന്നു.
മാലിന്യ സംസ്‌കരണ യൂണിറ്റ് ഇല്ലാത്തതിന്റെ പേരില്‍ കേരളത്തിലെ 198 ഫാക്ടറികളാണ് അടച്ചുപൂട്ടാന്‍ സുപ്രിംകോടതി മോണിറ്ററിംഗ് സമിതിയുടെ നിര്‍ദ്ദേശപ്രകാരം മലിനീകരണ നിയന്ത്രണബോര്‍ഡ് നോട്ടീസ് നല്‍കിയത്. താന്‍ മുഖ്യമന്ത്രിയായപ്പോള്‍ എല്ലാ യൂണിയന്‍ നേതാക്കളും ഫാക്ടറി പൂട്ടാതിരിക്കാന്‍ സര്‍ക്കാര്‍ മുന്നോട്ടുവരണമെന്ന് ആവശ്യപ്പെട്ടു. കേസ് കൊടുത്ത സിഐടിയു നേതാവും ആ നിവേദനത്തില്‍ ഒപ്പിട്ടതാണ്. സുപ്രിംകോടതി മോണിറ്ററിംഗ് സമിതി ചെയര്‍മാന്‍ ത്യാഗരാജന് ഇതേത്തുടര്‍ന്നാണ് 2005 ഏപ്രില്‍ 23ന് താന്‍ കത്തെഴുതിയത്.
ഏത് വിധേനയും അടച്ചുപൂട്ടല്‍ ഒഴിവാക്കാനാവശ്യപ്പെട്ടപ്പോള്‍ സമിതി ചില നിബന്ധനകള്‍ മുന്നോട്ടുവച്ചു. അതനുസരിച്ച് എറണാകുളത്തെ ഫാക്ടറികള്‍ക്ക് മലിനീകരണ നിയന്ത്രണത്തിന് പൊതുസംവിധാനം ഏര്‍പ്പെടുത്തി. നടപടിക്രമങ്ങളെല്ലാം പൂര്‍ത്തിയാക്കിയപ്പോള്‍ അടച്ചുപൂട്ടല്‍ നോട്ടീസ് പിന്‍വലിച്ചു. പിന്നീട് എല്ലാം ചെയ്തത് എല്‍ഡിഎഫ് സര്‍ക്കാരാണ്. ആദ്യമായി തറക്കല്ലിട്ടത് 2006 ഒക്ടോബര്‍ ആറിനാണ്. അഴിമതിയായിരുന്നുവെങ്കില്‍ അന്ന് അന്വേഷിക്കാതിരുന്നതെന്തെന്നും ഉമ്മന്‍ചാണ്ടി ചോദിച്ചു.
ടൈറ്റാനിയം ഫാക്ടറി പൂട്ടുന്നത് ഒഴിവാക്കാന്‍ ശക്തമായ നടപടി എടുക്കാനായതില്‍ അഭിമാനമുണ്ട്. മനസ്സാക്ഷിക്ക് നിരക്കുന്നതേ താന്‍ ചെയ്തിട്ടുള്ളൂ.
കേസില്‍ അപ്പീല്‍ പോകുമോ എന്ന ചോദ്യത്തിന് തനിക്കോ മന്ത്രിമാര്‍ക്കോ പങ്കില്ലെന്ന് വ്യക്തമാക്കപ്പെട്ട കേസില്‍ എന്തിന് അപ്പീല്‍ പോകണമെന്നായിരുന്നു മുഖ്യമന്ത്രിയുടെ മറുപടി. പാമോലിന്‍ ഇടപാടില്‍ യാതൊരു ക്രമക്കേടുമില്ലെന്ന് തന്റെ മനസാക്ഷിക്ക് ബാധ്യമുള്ളത് കൊണ്ടാണ് കേസ് പിന്‍വലിച്ചതെന്നും ഉമ്മന്‍ചാണ്ടി പറഞ്ഞു. ഒരു തെറ്റും ചെയ്യാത്ത ഉദ്യോഗസ്ഥര്‍ 22 വര്‍ഷമായി വേട്ടയാടപ്പെടുകയാണ്.
കേസ് പിന്‍വലിക്കാന്‍ തീരുമാനിച്ചപ്പോള്‍ ഇത് വേണോയെന്ന ചോദ്യം പലരും ഉന്നയിച്ചതാണ്. ഇതുമായി ബന്ധപ്പെട്ട് ഏത് അന്വേഷണവും നടത്താം. ആര് അന്വേഷിച്ചാലും ഒരു കുഴപ്പവുമില്ലെന്നും ഉമ്മന്‍ചാണ്ടി വ്യക്തമാക്കി.
താന്‍ ധനമന്ത്രിയായിരുന്ന കാലത്ത് നടന്ന ഈ ഇടപാടില്‍ ഒരു ക്രമക്കേടും ഇല്ലെന്ന ബോധ്യമുള്ളതുകൊണ്ടാണ് കേസ് പിന്‍വലിച്ചത്. തന്റെ പങ്ക് അന്വേഷിക്കണമെന്ന് ആവശ്യപ്പെട്ട് വിജിലന്‍സ് കോടതിയിലും ഹൈക്കോടതിയിലും നല്‍കിയ ഹര്‍ജികള്‍ തീര്‍പ്പാക്കിയ ശേഷമാണ് ഈ തീരുമാനമെടുത്തതെന്നും മുഖ്യമന്ത്രി പറഞ്ഞു.
    
</TEXT>
</DOC>