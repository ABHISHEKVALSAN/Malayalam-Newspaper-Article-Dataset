<DOC>
<DOCNO>114051298772.utf8</DOCNO>
<TEXT>


           മഹാരാഷ്ട്രയില്‍ ഏഴ്‌ പോലീസുകാര്‍ കൊല്ലപ്പെട്ടു    

Monday 12 May 2014 11:15 am IST

ഗഡ്ചിരോളി: മഹാരാഷ്ട്രയിലെ ഗഡ്ചിരോളിയില്‍ നടന്ന മാവോയിസ്റ്റ്‌ ആക്രമണത്തില്‍ ഏഴ്‌ പൊലീസുകാര്‍ കൊല്ലപ്പെട്ടു. മൂന്നു പേരുടെ നില അതീവഗുരുതരമായി തുടരുകയാണ്‌. 
മഹാരാഷ്ട്ര പൊലീസിന്റെ മാവോയിസ്റ്റ്‌ വിരുദ്ധസേനയുടെ നേര്‍ക്ക്‌ ഞായറാഴ്ച്ച രാവിലെ 9.30നായിരുന്നു മാവോവാദികളുടെ ആക്രമണം. ഗഡ്ചിരോളിയിലെ മാവോയിസ്റ്റ്‌ മേഖലയായ പവിമുറണ്ട ഗ്രാമത്തിലൂടെ വാഹനത്തില്‍ പട്രോളിങ്ങ്‌ നടത്തിയ സി-60 ആന്റി- നക്സല്‍ ഓപ്പറേഷന്‍ ഫോഴ്സിന്‌ നേരെയാണ്‌ മനുഷ്യ മനസ്സാക്ഷിയെ ഞെട്ടിപ്പിക്കുന്ന തരത്തിലുള്ള ക്രൂരമായ ആക്രമണം അരങ്ങേറിയത്‌.
മഹാരാഷ്ട്ര പൊലീസിന്റെ മാവോയിസ്റ്റ്‌ വിരുദ്ധ സേന സഞ്ചരിച്ചിരുന്ന കവചിത വാഹനത്തെ കുഴിബോംബ്‌ ഉപയോഗിച്ച്‌ തകര്‍ക്കുകയായിരുന്നു. പരിക്കുകളോടെ ചിതറിവീണ സൈനികരെ തോക്കുകളുമായി പിന്നാലെയെത്തിയ മാവോയിസ്റ്റുകള്‍ തെരഞ്ഞുപിടിച്ച്‌ ദാരുണമായി വധിക്കുകയായിരുന്നു. സൈന്യത്തിന്റെ ഭാഗത്ത്‌ നിന്നും ചെറുത്ത്‌ നില്‍പ്പുണ്ടായതോടെ മാവോയിസ്റ്റുകളും വെടിയുതിര്‍ത്തു. ഇരുകൂട്ടരും തമ്മില്‍ മണിക്കൂറുകളോളം വെടിവെപ്പ്‌ നടന്നതായി റിപ്പോര്‍ട്ടുകള്‍ പറയുന്നു. വിവരം നല്‍കിയതിന്റെ അടിസ്ഥാനത്തില്‍ കൂടുതല്‍ സേന സംഭവസ്ഥലത്തേക്ക്‌ തിരിച്ചു. ഈ സൂചന ലഭിച്ച മാവോയിസ്റ്റുകള്‍ പിന്‍മാറുകയായിരുന്നു. 
ഗുരുതരമായി പരിക്കേറ്റ പൊലീസുകാരെ ഹെലികോപ്റ്ററില്‍ നാഗ്പൂരിലെ ആശുപത്രിയില്‍ പ്രവേശിപ്പിച്ചു. ആക്രമണത്തില്‍ ഏഴ്‌ പോലീസുകാര്‍ കൊല്ലപ്പെട്ടതായി മുതിര്‍ന്ന പോലീസ്‌ ഓഫീസര്‍ സ്ഥിരീകരിച്ചു. ഗഡ്ചിരോളിയിലെ വനമേഖലയില്‍ സിആര്‍പിഎഫിന്റെയും മഹാരാഷ്ട്ര പൊലീസിന്റെയും നേതൃത്വത്തില്‍ മാവോയിസ്റ്റുകള്‍ക്കായി വ്യാപക തെരച്ചില്‍ തുടങ്ങിക്കഴിഞ്ഞു.
ഗഡ്ചിരോളിയില്‍ തെരഞ്ഞെടുപ്പ്‌ അട്ടിമറിക്കാന്‍ മാവോയിസ്റ്റ്‌ നടത്തിയ ആക്രമണത്തില്‍ മൂന്ന്‌ പോളിങ്ങ്‌ ഓഫീസര്‍മാരും അഞ്ച്‌ പോലീസ്‌ ഉദ്യോഗസ്ഥരും ദിവസങ്ങള്‍ക്ക്‌ മുമ്പ്‌ കൊല്ലപ്പെട്ടിരുന്നു. മാര്‍ച്ച്‌ 11 ന്‌ ഛത്തീസ്ഗഢിലെ സുക്മ ജില്ലയില്‍ മാവോയിസ്റ്റുകള്‍ നടത്തിയ ആക്രമണത്തില്‍ 15 സുരക്ഷാ ഉദ്യോഗസ്ഥരാണ്‌ കൊല്ലപ്പെട്ടത്‌.
    
</TEXT>
</DOC>