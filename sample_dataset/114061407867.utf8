<DOC>
<DOCNO>114061407867.utf8</DOCNO>
<TEXT>


           'സൂപ്പര്‍ മാന്‍' പെഴ്സി നെറ്റില്‍ പാറിപ്പറക്കുന്നു    

Saturday 14 June 2014 10:27 pm IST

സാവോപോളോ: നിലവിലെ ജേതാക്കളായ സ്പെയ്നിനെതിരെ അത്യുഗ്രന്‍ ജയത്തോടെ പോയകാലത്തെ നൊമ്പരങ്ങളെല്ലാം ഹോളണ്ട്‌ കുടഞ്ഞെറിഞ്ഞപ്പോള്‍ ആരാധകര്‍ക്ക്‌ പെരുത്ത സന്തോഷം. എങ്കില്‍ ടീമിനൊരു സ്പെഷ്യല്‍ പാരിതോഷികം നല്‍കേണ്ടേ?. എണ്ണംപറഞ്ഞ ഗോളുകളിലൂടെ ഓറഞ്ച്‌ പടയെ തോളേറ്റിയ റോബിന്‍ വാന്‍ പെഴ്സിക്കും ആര്യന്‍ റോബനും ഏറ്റവും പോപ്പുലറായ കാര്‍ട്ടൂണ്‍ കഥാപാത്രങ്ങളുടെയും മറ്റും രൂപഭാവങ്ങള്‍ സമ്മാനിച്ചിരിക്കുന്നു ഇഷ്ടക്കാര്‍. അതെല്ലാം ട്വിറ്റര്‍ ഉള്‍പ്പെടെയുള്ള സോഷ്യല്‍ നെറ്റ്‌വര്‍ക്കിങ്‌ സൈറ്റുകളില്‍ ഇപ്പോള്‍ പറന്നുനടക്കുകയാണ്‌.
ബുള്ളറ്റ്‌ ഡൈവിങ്‌ ഹെഡ്ഡറിലൂടെ ടീമിനെ മത്സരത്തിലേക്ക്‌ മടക്കിക്കൊണ്ടുവന്ന വാന്‍ പെഴ്സിക്ക്‌ ഫാന്‍സ്‌ നല്‍കി 'സൂപ്പര്‍മാന്റെ' വേഷം. സൂപ്പര്‍മാന്റെ കുപ്പായമിട്ട പെഴ്സിയുടെ ചിത്രം ഇതിനകം വൈറലായിക്കഴിഞ്ഞു. മറ്റൊരു സാങ്കല്‍പ്പിക കഥാപാത്രം ബാറ്റ്മാന്റെ പരിവേഷവും പെഴ്സിക്കു തന്നെ. പറക്കാന്‍ കഴിവുള്ള കുസൃതിക്കാരന്‍ പീറ്റര്‍ പാനിനും കൂട്ടാളികള്‍ക്കുമൊപ്പം വാന്‍ പെഴ്സി ആകാശത്തിലൂടെ ഒഴുകിനടക്കുന്ന ചിത്രവും രസകരം. ലോകത്തെ ഏറ്റവും വലിയ കലാസൃഷ്ടികളിലൊന്നായ റിയോ ഡി ജെയിനെറോയിലെ ക്രിസ്തുവിന്റെ പ്രതിമയ്ക്കു മേലെ പറന്ന്‌ പെഴ്സി പന്ത്‌ ഹെഡ്ഡ്‌ ചെയ്യുന്നത്‌ മറ്റൊരു ഭാവന. റിങ്ങില്‍ വീണുകിടക്കുന്ന എതിരാളിക്കു മുകളിലൂടെ തവളച്ചാട്ടം നടത്തുന്ന ഡബ്ല്യൂഡബ്ല്യുഇ റെസ്ലര്‍ എഡി ഗുരേരയോടു ഉപമിച്ചും പെഴ്സിയെ വരച്ചിട്ടുണ്ട്‌. റിയോയിലെ ക്രൈസ്റ്റ്‌ ദ റിഡീമര്‍ പ്രതിമയുടെ ചിത്രത്തെ വാന്‍ ഗാലിന്റേതാക്കി മാറ്റി കോച്ചിനെ ആദരിച്ചിരിക്കുന്നു. ഹോളണ്ടിന്റെ ആക്രമണങ്ങള്‍ നെയ്ത ആര്യന്‍ റോബനുമുണ്ട്‌ കാര്‍ട്ടൂണ്‍ ഹീറോയുടെ രൂപം, സിനിമകളില്‍ ബാറ്റ്മാനു കൂട്ടാളിയായ റോബിന്റെ.
    
</TEXT>
</DOC>