<DOC>
<DOCNO>114033188164.utf8</DOCNO>
<TEXT>


           ഭക്ഷ്യമന്ത്രിയെ നീക്കിയില്ലെങ്കില്‍ യുഡിഎഫിനെതിരേ വോട്ടുചെയ്യുമെന്ന്‌ റേഷന്‍ വ്യാപാരികള്‍    

Monday 31 March 2014 9:17 pm IST

        തിരുവനന്തപുരം: ഭക്ഷ്യമന്ത്രി അനൂപ്‌ ജേക്കബിനെ നീക്കിയില്ലെങ്കില്‍ തെരഞ്ഞെടുപ്പില്‍ യുഡിഎഫിനെതിരേ വോട്ടുചെയ്യുമെന്ന്‌ ഓള്‍ ഇന്ത്യാ റേഷന്‍ ഡീലേഴ്സ്‌ അസോസിയേഷന്‍ ഭാരവാഹികള്‍ വാര്‍ത്താസമ്മേളനത്തില്‍ അറിയിച്ചു. 
മന്ത്രിസഭാ പുനഃസംഘടനയില്‍ ഭക്ഷ്യവകുപ്പില്‍നിന്ന്‌ അനൂപ്‌ ജേക്കബിനെ നീക്കാമെന്ന ഉറപ്പുനല്‍കാന്‍ മുഖ്യമന്ത്രി തയ്യാറാവണം. മുഖ്യമന്ത്രിയുടെ മറുപടിക്കായി ഏപ്രില്‍ മൂന്നുവരെ കാത്തിരിക്കും. അനുകൂലമറുപടി ലഭിക്കുന്നില്ലെങ്കില്‍ റേഷന്‍കടകളെ തെരഞ്ഞെടുപ്പ്‌ കമ്മിറ്റി ഓഫിസുകളാക്കി മാറ്റി യുഡിഎഫ്‌ സ്ഥാനാര്‍ഥികള്‍ക്കെതിരേ പ്രചാരണം നടത്തുമെന്നും അവര്‍ മുന്നറിയിപ്പു നല്‍കി. 
കേരളത്തിലെ ഭക്ഷ്യവിതരണരംഗത്തെ അപ്പാടെ തകര്‍ത്ത മന്ത്രി അനൂപ്‌ ജേക്കബിനെ തെരഞ്ഞെടുപ്പ്‌ പ്രചാരണത്തില്‍നിന്ന്‌ മാറ്റിനിര്‍ത്തണം. റേഷന്‍വിതരണരംഗത്തെ അഴിമതി, ഉദ്യോഗസ്ഥരുടെ മാസപ്പടി, നിയമനത്തിലും സ്ഥലമാറ്റത്തിലും കൈക്കൂലി എന്നിവ നിര്‍ത്തലാക്കുന്നതില്‍ ഭക്ഷ്യവകുപ്പ്‌ പരാജയപ്പെട്ടു. വിജിലന്‍സ്‌ കേസില്‍ പ്രതിയായ ഉദ്യോഗസ്ഥനെതിരേ നടപടിയെടുത്തില്ല. ജനുവരി, ഫെബ്രുവരി, മാര്‍ച്ച്‌ മാസത്തേക്ക്‌ കേന്ദ്രം നല്‍കിയ മൂന്നുകോടി ലിറ്റര്‍ മണ്ണെണ്ണയില്‍ ഒരുകോടി ലിറ്റര്‍ മണ്ണെണ്ണ കാര്‍ഡ്‌ ഉടമകള്‍ക്കു നല്‍കാതെ പാഴാക്കി. കോര്‍പറേഷന്‍, ബോര്‍ഡ്‌ ചെയര്‍മാന്‍മാരും അംഗങ്ങളും സ്ഥാനാര്‍ഥികള്‍ക്കുവേണ്ടി പ്രചാരണം നടത്തുന്നതിനെതിരേ തെരഞ്ഞെടുപ്പ്‌ കമ്മീഷന്‌ പരാതി നല്‍കിയതായും ഭാരവാഹികള്‍ അറിയിച്ചു. അസോസിയേഷന്‍ ദേശീയ ജനറല്‍ സെക്രട്ടറി ബേബിച്ചന്‍ മുക്കാടന്‍, സംസ്ഥാന ജനറല്‍ സെക്രട്ടറി എ. ഷാജഹാന്‍ എന്നിവര്‍ പങ്കെടുത്തു. 
    
</TEXT>
</DOC>