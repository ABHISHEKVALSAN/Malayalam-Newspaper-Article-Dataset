<DOC>
<DOCNO>114101733445.utf8</DOCNO>
<TEXT>


           ശ്രീധരന്‍നായരുടെ കേസില്‍ നിന്നൊഴിവാക്കണമെന്ന് ബിജു രാധാകൃഷ്ണന്‍    

Friday 17 October 2014 6:47 pm IST

        പത്തനംതിട്ട: കോന്നി മല്ലേലില്‍ ശ്രീധരന്‍നായര്‍ വാദിയായ സോളാര്‍ തട്ടിപ്പുകേസില്‍ നിന്ന് തന്നെ ഒഴിവാക്കണമെന്നാവശ്യവുമായി കേസിലെ പ്രതി ബിജു രാധാകൃഷ്ണന്‍. ഇന്നലെ പത്തനംതിട്ട ജുഡീഷല്‍ ഒന്നാംക്ലാസ് മജിസ്‌ട്രേറ്റ് കോടതിയില്‍ കേസിന്റെ വാദം നടന്നുകൊണ്ടിരിക്കുമ്പോഴാണ് തന്നെ പ്രതിപ്പട്ടികയില്‍ നിന്നൊഴിവാക്കണമെന്ന ഹര്‍ജിയുമായി ബിജു എത്തിയത്.

സര്‍ക്കാര്‍ സത്യവാങ്മൂലത്തില്‍ ഇതൊരു വഞ്ചനാക്കുറ്റമാണെന്നാണ് രേഖപ്പെടുത്തിയിരിക്കുന്നത്. ഇതില്‍ താന്‍ പങ്കാളിയല്ലെന്നാണ് ബിജുവിന്റെ വാദം. കേസില്‍നിന്നും തന്നെ ഒഴിവാക്കണമെന്ന സരിതയുടെ ആവശ്യം കോടതി നിരാകരിച്ചിരുന്നു. സരിത, ടെന്നി ജോപ്പന്‍ എന്നിവരോടൊപ്പമാണ് ശ്രീധരന്‍നായരുമായി പാലക്കാട് കിന്‍ഫ്ര പാര്‍ക്കില്‍ സ്ഥലം കാട്ടിക്കൊടുക്കാന്‍ പോയതെന്നും പദ്ധതിയുടെ ലേഔട്ട് തന്റെ പക്കലുണ്ടെന്നും ബിജു അറിയിച്ചു.

മുഖ്യമന്ത്രിയുടെ ഓഫീസില്‍ ശ്രീധരന്‍നായര്‍ എത്തുമ്പോള്‍ താനും സരിതയും അവിടെ ഉണ്ടായിരുന്നു. മുഖ്യമന്ത്രിയെ കാണുമ്പോള്‍ പദ്ധതിയെക്കുറിച്ച് നല്ല അഭിപ്രായമാണ് അദ്ദേഹം പറഞ്ഞത്. സരിത ഒഴികെയുള്ള പ്രതികള്‍ ഇന്നലെ കോടതിയില്‍ എത്തിയിരുന്നു. പ്രോസിക്യൂഷനുവേണ്ടി അസിസ്റ്റന്റ് പബ്ലിക് പ്രോസിക്യൂട്ടര്‍ പ്രദീപ് കുമാര്‍ കോടതിയില്‍ ഹാജരായി. കേസില്‍ വീണ്ടും 28നു വാദം തുടരും.
    
</TEXT>
</DOC>