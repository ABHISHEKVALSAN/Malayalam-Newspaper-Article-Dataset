<DOC>
<DOCNO>114091323521.utf8</DOCNO>
<TEXT>


            കൈയില്‍ നയാപ്പൈസയില്ല, സബര്‍ബന്‍ റെയില്‍ പദ്ധതിയും  ഉപേക്ഷിക്കുന്നു    

Saturday 13 September 2014 5:34 am IST

        തിരുവനന്തപുരം: കൈയില്‍ കാശില്ല, മോണോ റെയിലിനു പിന്നാലെ സബര്‍ബന്‍ റെയില്‍ പദ്ധതിയും സംസ്ഥാന സര്‍ക്കാര്‍ ഉപേക്ഷിക്കുന്നു. സാധ്യതാ പഠനറിപ്പോര്‍ട്ട് പൂര്‍ത്തിയാക്കിയിട്ടും സര്‍ക്കാരിനു സമര്‍പ്പിക്കാന്‍ കഴിയാത്ത അവസ്ഥയിലാണ് മുംബൈ റെയില്‍വികാസ് കോര്‍പ്പറേഷന്‍(എംആര്‍വിസി). സബര്‍ബന്‍ ട്രെയിന്‍ പാളം കാണണമെങ്കില്‍ 3,300 കോടിരൂപ വേണം. ശമ്പളം നല്‍കാന്‍ പോലും കൈയ്യില്‍ കാശില്ലാത്ത സര്‍ക്കാര്‍ ഇത്രയും പണം എവിടെ നിന്ന് കണ്ടെത്താന്‍!!

മോണോറെയില്‍ ഉപേക്ഷിച്ചതും ഇതേകാരണം കൊണ്ടു തന്നെയാണ്. പകരം ലൈറ്റ് മെട്രോ ആരംഭിക്കുമെന്ന് പ്രഖ്യാപിച്ചിട്ടുണ്ടെങ്കിലും പണമില്ലാതെ പദ്ധതി ആരംഭിക്കാന്‍ കഴിയില്ല. മരാമത്ത് മന്ത്രി വി.കെ. ഇബ്രാഹിംകുഞ്ഞും റെയില്‍വേ വകുപ്പ് കൈകാര്യം ചെയ്യുന്ന ആര്യാടന്‍ മുഹമ്മദും പദ്ധതികള്‍ക്ക് പിന്തുണ നല്‍കാതിരിക്കുകയാണ്. ധനവകുപ്പിന്റെ കടുത്ത നിയന്ത്രണംമൂലം സബര്‍ബന്‍ റെയില്‍ പദ്ധതിയുടെ നോഡല്‍ ഓഫീസര്‍ക്കും മറ്റു ജീവനക്കാര്‍ക്കും ഓഫീസ് പോലും തുറക്കാന്‍ സാധിച്ചിട്ടില്ല. പദ്ധതിയുടെ പ്രാരംഭപ്രവര്‍ത്തനങ്ങള്‍ക്കായി ഫണ്ട് വകയിരുത്തിയിട്ടുണ്ടെന്ന് അധികൃതര്‍ പറയുന്നുണ്ടെങ്കിലും പേപ്പര്‍ ജോലികള്‍ക്കു പോലും പണം ലഭിക്കുന്നില്ല. കൊച്ചിമെട്രോ റെയില്‍ തന്നെ സംസ്ഥാനത്തിന് തിരിച്ചടിയാകുമെന്നാണ് വിലയിരുത്തല്‍.

വേണ്ടത്ര പഠനങ്ങള്‍ നടത്താതെ പദ്ധതി നടപ്പാക്കുമ്പോള്‍ ഉണ്ടാകാവുന്ന എല്ലാ പ്രശ്‌നങ്ങളും കൊച്ചിമെട്രോ റെയിലിനുണ്ട്. എന്നാല്‍, സബര്‍ബന്‍ റെയിലിനു പുതുതായി ഒരു നിര്‍മാണവും ആവശ്യമില്ല. ഇപ്പോഴുള്ള പാളങ്ങളുടെ ഇരട്ടിപ്പിക്കുക, സിഗ്നല്‍ സംവിധാനങ്ങള്‍ ആധുനികവത്ക്കരിക്കുക, സ്റ്റേഷനുകള്‍ വികസിപ്പിക്കുക എന്നിവ മാത്രം മതി.

കേന്ദ്ര റെയില്‍ ബജറ്റില്‍ കണ്ണുംനട്ടിരുന്ന സംസ്ഥാന സര്‍ക്കാര്‍ റെയില്‍വേക്കുവേണ്ടി നയാപ്പൈസ ചെലവാക്കാന്‍ തയ്യാറായില്ല. റെയില്‍വേ വികസനത്തിനാവശ്യമായ സ്ഥലം ഏറ്റെടുത്തു നല്‍കാനും കാലതാമസം വരുത്തി. കേന്ദ്ര-സംസ്ഥാന സര്‍ക്കാരുകള്‍ ഒരുപോലെ ഓഹരിപങ്കാളിത്തം ഉറപ്പുവരുത്തിയാണ് സബര്‍ബന്‍ പദ്ധതി നടപ്പാക്കാന്‍ ആദ്യം തീരുമാനിച്ചത്. കേന്ദ്രം തയ്യാറായാലും ബാക്കിതുക കണ്ടെത്താന്‍ സംസ്ഥാനത്തിന് കഴിയില്ല.

അന്താരാഷ്ട്ര ധനകാര്യ സ്ഥാപനങ്ങളില്‍ നിന്ന് വായ്പയെടുക്കുന്നതിനെക്കുറിച്ചും ചിന്തിച്ചിരുന്നെങ്കിലും ഇതും പ്രായോഗികമല്ല. തിരുവനന്തപുരം മുതല്‍ ചെങ്ങന്നൂര്‍ വരെ 125.56 കിലോമീറ്റര്‍ ആദ്യഘട്ടം.കായംകുളം-ഹരിപ്പാടുവരെ 13 കിലോമീറ്ററും ഉള്‍പ്പെടുത്തിയെങ്കിലും ഇതുമാറ്റിവെച്ചു. ഈ ഭാഗങ്ങളില്‍ മാത്രമാണ് ഇരട്ടപ്പാതകളുള്ളത്. മറ്റു സ്ഥലങ്ങളിലേക്ക് പാത ഇരട്ടിപ്പിക്കല്‍ ഉടനുണ്ടാകില്ലെന്ന് ഉറപ്പായതോടെയാണ് സബര്‍ബന്‍ പദ്ധതിയുടെ നീളം കുറച്ചത്.

27 സ്റ്റേഷനുകളാണുള്ളത്. ഇതില്‍ അഞ്ചെണ്ണം ഹാള്‍ട്ടിംഗ് സ്റ്റേഷനുകളും. തിരുവനന്തപുരം, വേളി, കൊല്ലം, കായംകുളം, ചെങ്ങന്നൂര്‍ എന്നിവയാണ് ഹാള്‍ട്ടിംഗ് സ്റ്റേഷനുകള്‍. കൊല്ലവും വേളിയും ട്രെയിനുകളുടെ അറ്റകുറ്റപ്പണികള്‍ നടത്തുന്നതിനുള്ള ഷണ്ടിംഗ് യാര്‍ഡ്. ആറ് കോച്ചുകള്‍ ഉള്ള ട്രെയിനുകളാണ് ഓടിക്കാന്‍ കഴിയുന്നത്. അഞ്ചു കിലോമീറ്റര്‍ ദൂരപരിധിക്കുള്ളില്‍ ഓരോ സ്‌റ്റേഷനും ക്രമീകരിച്ചിരിക്കുന്നു. പദ്ധതി നടപ്പാക്കുന്നതിനായി സംസ്ഥാനം ഫണ്ട് കണ്ടെത്തിയാല്‍ മുംബൈ റെയില്‍വികാസ് കോര്‍പ്പറേഷന്‍ കണ്‍സള്‍ട്ടന്റായി പ്രവര്‍ത്തിക്കുമെന്നായിരുന്നു ധാരണ.

എ.എസ്. ദേവ്‌

</TEXT>
</DOC>