<DOC>
<DOCNO>114040990308.utf8</DOCNO>
<TEXT>


           മേല്‍ക്കൈ നേടി ബിജെപി    

Wednesday 9 April 2014 10:14 am IST

അവസാന നിമിഷം ആവേശം പകരാന്‍ ദേശീയ നേതാക്കളെത്തിയതോടെ ഇന്നലെ സമാപിച്ച സംസ്ഥാനത്തെ തെരഞ്ഞെടുപ്പ് പ്രചാരണ വേദിയില്‍ ബിജെപി വമ്പിച്ച മേല്‍ക്കൈ നേടി. സംസ്ഥാനത്തിന്റെ തെക്കേ അറ്റത്ത് മുന്‍ ഉപപ്രധാനമന്ത്രിയും മുതിര്‍ന്ന ബിജെപി നേതാവുമായ ലാല്‍ കൃഷ്ണ അദ്വാനിയും വടക്കേ അറ്റത്ത് ഭാവി പ്രധാനമന്ത്രി നരേന്ദ്ര മോദിയും പങ്കെടുത്ത കൂറ്റന്‍ റാലികള്‍ അക്ഷരാര്‍ത്ഥത്തില്‍ കേരളത്തിലെ തെരഞ്ഞെടുപ്പു പ്രചാരണ മത്സരത്തിന്റെ ദിശ മാറ്റി. നയം പറഞ്ഞും നടപടി വിശദീകരിച്ചും നേതാക്കള്‍ നടത്തിയ തേരോട്ടം കേരള രാഷ്ട്രീയത്തില്‍ ബിജെപി പുതിയ ചരിത്രം കുറിക്കുമെന്നു വ്യക്തമാക്കുന്നതായി.
തിരുവനന്തപുരം മണ്ഡലത്തിലെ കടുത്ത തെരഞ്ഞെടുപ്പ് മത്സരത്തില്‍ സ്ഥാനാര്‍ത്ഥികളെ അവരുടെ പ്രവര്‍ത്തനം നോക്കി വിലയിരുത്താന്‍ തിരുവനന്തപുരം ഗാന്ധിപാര്‍ക്കില്‍ നടന്ന പരിപാടിയില്‍ ആഹ്വാനം നല്‍കിയ അദ്വാനി പാര്‍ട്ടി അധികാരത്തിലെത്തിയാല്‍ തലസ്ഥാനത്തിന് മന്ത്രിയേയും ജനങ്ങളുടെ ദീര്‍ഘകാലാവശ്യമായ ഹൈക്കോടതി ബഞ്ചും വാഗ്ദാനം ചെയ്തത് വോട്ടര്‍മാര്‍ക്കു മികച്ച പ്രതീക്ഷ നല്‍കിയിട്ടുണ്ട്.
കാസര്‍കോട്ട് സംസ്ഥാനത്തെ ഇരു മുന്നണികളുടെയും ഭരണ വൈകല്യങ്ങള്‍ തുറന്നു വിമര്‍ശിച്ച മോദി സംസ്ഥാന വികസനത്തിനുള്ള മാര്‍ഗ്ഗനിര്‍ദ്ദേശം നല്‍കിയത് വോട്ടര്‍മാര്‍ ആവേശത്തോടെയാണ് സ്വീകരിച്ചത്. കര്‍ശന വിമര്‍ശനവും കടുത്ത താക്കീതും മികച്ച മാര്‍ഗ്ഗനിര്‍ദ്ദേശങ്ങളും നല്‍കിയ മോദിയുടെ ഭാരത് വിജയ് യാത്രയില്‍ പങ്കെടുക്കാന്‍ ലക്ഷത്തിലേറെ ജനാവലിയാണ് കാസര്‍കോട് സ്‌റ്റേഡിയം ഗ്രൗണ്ടില്‍ തിങ്ങിക്കൂടിയത്. ബിജെപി ദേശീയ നേതാക്കളെ ചെറുക്കാന്‍ തിരുവനന്തപുരത്ത് എ.കെ. ആന്റണിയും ഉമ്മന്‍ ചാണ്ടിയും വി.എം. സുധീരനും രംഗത്തു വന്നതോടെ കോണ്‍ഗ്രസിന്റെ അങ്കലാപ്പും പ്രകടമായി.
    
</TEXT>
</DOC>