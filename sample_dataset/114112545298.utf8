<DOC>
<DOCNO>114112545298.utf8</DOCNO>
<TEXT>


           മോദി സര്‍ക്കാരിന്റെ ഭരണം  മികച്ചത്: എസ്എന്‍ഡിപി    

Tuesday 25 November 2014 10:39 pm IST

        ചേര്‍ത്തല: നരേന്ദ്രമോദിയുടെ നേതൃത്വത്തിലുള്ള കേന്ദ്രസര്‍ക്കാരിന്റേത് മികച്ച ഭരണമാണെന്ന് എസ്എന്‍ഡിപി യോഗം ജനറല്‍ സെക്രട്ടറി വെള്ളാപ്പള്ളി നടേശന്‍. എസ്എന്‍ഡിപി ചേര്‍ത്തല താലൂക്ക് യൂണിയന്‍ സംഘടിപ്പിച്ച നേതൃപഠനക്യാമ്പ് ഉദ്ഘാടനം ചെയ്യുകയായിരുന്നു അദ്ദേഹം. കുറഞ്ഞ കാലത്തിനുള്ളില്‍ ലോകശ്രദ്ധയാകര്‍ഷിച്ച നേതാവായിത്തീരാന്‍ മോദിക്ക് കഴിഞ്ഞു. സത്യം പറയുന്നത് തന്നെ ചിലര്‍ സംഘപരിവാറാക്കി മാറ്റാന്‍ ശ്രമിക്കുകയാണ്.

സുധീരന്‍ നയിക്കുന്ന ജനപക്ഷയാത്ര ആളില്ലാ യാത്രയായി മാറി. മദ്യപിക്കുന്നവരെ സ്ഥാനാര്‍ത്ഥിയാക്കില്ലെന്ന് കോണ്‍ഗ്രസ് പ്രഖ്യാപിച്ചാല്‍ കോണ്‍ഗ്രസില്‍ മത്സരിക്കാന്‍ ആളെ കിട്ടാതെ വരും. ഭരണം കൊണ്ട് യുഡിഎഫും സമരം കൊണ്ട് എല്‍ഡിഎഫും ജനങ്ങളെ വഞ്ചിക്കുകയാണെന്ന് വെള്ളാപ്പള്ളി പറഞ്ഞു. എസ്എന്‍ഡിപി യോഗം വൈസ് പ്രസിഡന്റ് തുഷാര്‍ വെള്ളാപ്പള്ളി അദ്ധ്യക്ഷത വഹിച്ചു. യോഗം കൗണ്‍സിലര്‍ പി.ടി. മന്മഥന്‍, കെ.കെ. മഹേശന്‍ തുടങ്ങിയവര്‍ സംസാരിച്ചു.
    
</TEXT>
</DOC>