<DOC>
<DOCNO>114012069799.utf8</DOCNO>
<TEXT>


            അഗസ്ററയെ കരിമ്പട്ടികയില്‍ പെടുത്തുമെന്ന് കേന്ദ്രം    

Monday 20 January 2014 11:06 pm IST

        ന്യൂദല്‍ഹി:  അഗസ്റ്റ വെസ്റ്റ്‌ലാന്‍ഡുമായുള്ള വിവിഐപി ഹെലികോപ്റ്റര്‍ ഇടപാട്  റദ്ദാക്കിയതിനു പിന്നാലെ കമ്പനിയെ കരിമ്പട്ടികയില്‍ പെടുത്തുന്നതിനുള്ള  സാധ്യത പരിശോധിക്കുമെന്ന് കേന്ദ്ര പ്രതിരോധ മന്ത്രി എ.കെ. ആന്റണി.  ഇക്കാര്യത്തില്‍ നിയമമന്ത്രാലയവും സിബിഐയുമായി ചര്‍ച്ച നടത്തുകയാണ്.  പെട്ടെന്ന് ഒരു തീരുമാനമെടുത്ത് പ്രശ്‌നങ്ങള്‍ സൃഷ്ടിക്കില്ലെന്നും ആന്റണി  പറഞ്ഞു.
ജനുവരി ഒന്നിനാണ് പ്രതിരോധമന്ത്രാലയം ഇടപാട് റദ്ദാക്കിയത്.  അതിവിശിഷ്ട വ്യക്തികളുടെ യാത്രയ്ക്ക് ഉപയോഗിക്കാന്‍ പന്ത്രണ്ട് എഡബഌയു 101  ഹെലികോപ്റ്ററുകള്‍ വാങ്ങാന്‍ ഇറ്റലിയിലെ അഗസ്റ്റ വെസ്റ്റ്‌ലാന്‍ഡ്  കമ്പനിയുമായി ഉണ്ടാക്കിയ 3760 കോടി രൂപയുടെ കരാറാണിത്. ഈ ഇടപാടില്‍  ഇടനിലക്കാര്‍ക്കു 450 കോടി രൂപയോളം കോഴ നല്‍കിയതായി ആരോപണം  ഉയര്‍ന്നിരുന്നു. 2012 ഓഗസ്റ്റിലാണ് ഇടപാടിലെ അഴിമതി പുറത്തുവന്നത്.  ഇറ്റലിയിലെ വന്‍ വിമാനനിര്‍മാണ കമ്പനിയായ ഫിന്‍ മെക്കാനിക്കയുടെ  ഉപസ്ഥാപനമാണ് അഗസ്റ്റ വെസ്റ്റ്‌ലാന്‍ഡ്. ഫിന്‍മെക്കാനിക്കയുടെ മേധാവി  ഗിസപ്പെ ഓര്‍സിയെ ഇറ്റലിയില്‍ അവിടത്തെ പൊലീസ് അറസ്റ്റ് ചെയ്തതോടെയാണു  കോഴയുടെ വിവരങ്ങള്‍ പുറത്തു വന്നത്.
    
</TEXT>
</DOC>