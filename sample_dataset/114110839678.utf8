<DOC>
<DOCNO>114110839678.utf8</DOCNO>
<TEXT>


           കാലിക്കറ്റ് യൂണിവേഴ്‌സിറ്റിയുടെ സ്ഥലം ബസ്റ്റാന്റിന് ഭൂമികൈമാറ്റത്തിനെതിരെ പ്രക്ഷോഭം ആരംഭിക്കും: കെ. സുരേന്ദ്രന്‍    

Saturday 8 November 2014 10:41 pm IST

        തിരുവനന്തപുരം: തേഞ്ഞിപ്പലം ഗ്രാമ പഞ്ചായത്തിന് ബസ്റ്റാന്റ് കം ഷോപ്പിങ് കോംപ്ലക്‌സ് നിര്‍മ്മിക്കാന്‍ കാലിക്കറ്റ് യൂണിവേഴ്‌സിറ്റിയുടെ സ്ഥലം അന്യായമായി നല്‍കാന്‍ തീരുമാനിച്ച നടപടിക്കെതിരെ ശക്തമായ പ്രക്ഷോഭം ആരംഭിക്കുമെന്ന് ബിജെപി സംസ്ഥാന ജനറല്‍ സെക്രട്ടറി കെ. സുരേന്ദ്രന്‍.

യൂണിവേഴ്‌സിറ്റിയുടെ ഒരേക്കര്‍ സ്ഥലമാണ് അനധികൃതമായി മുസ്ലീംലീഗിന്റെ സമ്മര്‍ദ്ദത്തിനു വഴങ്ങി നല്‍കുന്നത്. ഇതിനെതിരെ ചാന്‍സിലര്‍ കൂടിയായ ഗവര്‍ണര്‍ക്ക് പരാതി നല്‍കിയിട്ടുണ്ട്. യൂണിവേഴ്‌സിറ്റിയുടെ പരിധിയില്‍ വരുന്ന എല്ലാ ജില്ലകളിലും യുവമോര്‍ച്ച നേതൃയോഗങ്ങള്‍ വിളിച്ച് പ്രക്ഷോഭ പരിപാടികള്‍ ആസൂത്രണം ചെയ്യുമെന്നും അദ്ദേഹം വാര്‍ത്താ സമ്മേളനത്തില്‍ പറഞ്ഞു.

ബസ്റ്റാന്റ് കം ഷോപ്പിംങ് കോംപ്ലക്‌സ് നിര്‍മ്മാണത്തിന്റെ തറക്കല്ലിട്ടത് വ്യവസായ മന്ത്രി കുഞ്ഞാലിക്കുട്ടിയാണ്. മറ്റു മന്ത്രിമാരും സ്ഥലം എംഎല്‍എയും ചടങ്ങില്‍ പങ്കെടുത്തു. യൂണിവേഴ്‌സിറ്റിയുമായി ബന്ധപ്പെട്ട ഭൂമി വിവാദം നേരത്തേ തന്നെയുണ്ടായിരുന്നു. സാമൂഹ്യ സംഘടനകള്‍ക്കും ചാരിറ്റി ട്രസ്റ്റുകള്‍ക്കും സൗജന്യമായി നല്‍കാന്‍ ശ്രമം നടന്നിരുന്നു. ഭാരതത്തിലെ ഒരു യൂണിവേഴ്‌സിറ്റിയിലും ഇത്തരം ഭൂമിക്കച്ചവടം നടന്നിട്ടില്ല. 2007ല്‍ ഗ്രാമപഞ്ചായത്തിന് ഭൂമി നല്‍കാന്‍ സെനറ്റ് അംഗീകാരം നല്‍കി. എന്നാല്‍, എല്‍ഡിഎഫിന് അനുകൂലമായ സിന്‍ഡിക്കേറ്റ് ഈ തീരുമാനം തള്ളുകയും ചെയ്തു.

സെനറ്റ്, സിന്‍ഡിക്കേറ്റ് എന്നിവയുടെ കടകവിരുദ്ധ തീരുമാനങ്ങള്‍ അക്കാദമിക് കൗണ്‍സിലില്‍ വാക്കുതര്‍ക്കങ്ങള്‍ക്കു വഴിവെയ്ക്കുകയും ചെയിരുന്നു. എന്നാല്‍, 2014 ഒക്ടോബറില്‍ മുസ്ലീംലീഗിന്റെ സമ്മര്‍ദ്ദത്തില്‍ ഒരേക്കര്‍ ഭൂമി ഗ്രാമപഞ്ചായത്തിന് നല്‍കാന്‍ തീരുമാനിക്കുകയായിരുന്നു. യൂണിവേഴ്‌സിറ്റിയുടെ ഭൂമി വിദ്യാഭ്യാസ ആവശ്യങ്ങള്‍ക്കോ യൂണിവേഴ്‌സിറ്റിയുടെ തന്നെ ഉപയോഗത്തിനോ മാത്രമേ ഉപയോഗിക്കാന്‍ പാടുള്ളൂവെന്ന് നിയമം അനുശാസിക്കേയാണ് അധികൃതരുടെ ഭൂമിക്കച്ചവടം.

നിയമവിരുദ്ധ പ്രവര്‍ത്തനമാണ് മന്ത്രിയുടേത്. ഭൂമി സ്വകാര്യ ആവശ്യങ്ങള്‍ക്കോ മറ്റു താല്‍പര്യങ്ങള്‍ക്കോ വേണ്ടി ക്രയവിക്രയം നടത്താന്‍ പാടില്ലെന്നും നിയമമുണ്ട്. ഭൂമി കൈമാറ്റമോ, പോക്കുവരവോ ഇതുവരെ നടത്തിയിട്ടില്ല. ഇവിടെയാണ് അനധികൃത നിര്‍മാണത്തിനായി വ്യവസായ മന്ത്രി തറക്കല്ലിട്ടത്.

മതിപ്പുവില അഞ്ചുകോടിരൂപ വരുന്ന ഭൂമിയാണ് ചാന്‍സിലറിന്റെയോ, അക്കാദമിക് കൗണ്‍സിലിന്റേയോ അനുമതിയില്ലാതെ നല്‍കാന്‍ തീരുമാനിച്ചിരിക്കുന്നത്. ഷോപ്പിങ് കോംപ്ലക്‌സും ബസ് സ്റ്റാന്റും മുസ്ലീംലീഗിന്റെ ബിനാമികള്‍ക്കു വേണ്ടിയുള്ളതാണെന്നും അദ്ദേഹം ആരോപിച്ചു. ഈ വിഷയത്തില്‍ അടിയന്തരമായി ഇടപെട്ട് ഭൂമി തിരിച്ചു പിടിക്കണമെന്ന ആവശ്യമാണ് ഗവര്‍ണര്‍ക്കു നല്‍കിയ പരാതിയില്‍ പറയുന്നത്.

ഭൂമിതട്ടിപ്പില്‍ ഇടതുപക്ഷത്തിന്റെ അഭിപ്രായം അറിയേണ്ടതുണ്ട്. ഈ തട്ടിപ്പിന് കൂട്ടുനില്‍ക്കരുതെന്നാണ് ബിജെപിയു നിലപാട്. മുസ്ലീംലീഗ് സംസ്ഥാന പ്രസിഡന്റിനും എം.കെ. മുനീറിന്റെ കുടുംബത്തിന്റെ പേരിലുള്ള ട്രസ്റ്റിനും യൂണിവേഴ്‌സിറ്റിയുടെ സ്ഥലം നല്‍കാന്‍ ശ്രമം നടന്നിരുന്നു. ഇതു പരാജപ്പെട്ടപ്പോഴാണ് ഗ്രാമപഞ്ചായത്തിന്റെ ബസ്സ്റ്റാന്റ് കം ഷോപ്പിങ് കോംപ്ലക്‌സിന് സ്ഥലം നല്‍കുന്നതിനു പദ്ധതിയിട്ടത്. വാര്‍ത്താ സമ്മേളനത്തില്‍ യുവമോര്‍ച്ച സംസ്ഥാന പ്രസിഡന്റ് പി. സുധീര്‍ പങ്കെടുത്തു.
    
</TEXT>
</DOC>