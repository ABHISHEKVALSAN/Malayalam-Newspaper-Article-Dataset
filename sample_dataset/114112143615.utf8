<DOC>
<DOCNO>114112143615.utf8</DOCNO>
<TEXT>


           നാദാപുരം പീഡനം: അബ്ദു റഹ്മാന്‍ സഖാഫിക്കെതിരെ കേസെടുത്തു    

Friday 21 November 2014 11:12 am IST

        നാദാപുരം: സ്‌കൂളില്‍ പീഡിപ്പിക്കപ്പെട്ട എല്‍കെജി വിദ്യാര്‍ത്ഥിനിക്കെതിരെ മോശം പരാമര്‍ശം നടത്തിയ സിറാജുല്‍ഹുദാ ട്രസ്റ്റ് ജനറല്‍ സെക്രട്ടറി അബ്ദു റഹ്മാന്‍ സഖാഫിയ്‌ക്കെതിരെ പൊലീസ് കേസെടുത്തു.

ജുവനൈല്‍ ജസ്റ്റീസ് ആക്ട് പ്രകാരമാണ് കേസ്. രണ്ടു വകുപ്പുകള്‍ ചുമത്തിയാണ് വളയം പോലീസ് കേസെടുത്തത്.

കുറ്റകൃത്യം മറച്ചതിനും ഇരയ്ക്കു മാനഹാനി വരുത്തി സംസാരിച്ചതിനുമാണ് കേസെടുത്തത്.  വിഷയത്തില്‍ ബാലാവാകാശ കമ്മീഷനും അന്വേഷണം ആരംഭിച്ചു.

പരിശോധനയ്ക്കും അന്വേഷണത്തിനും ഇടയില്‍ മൂന്ന് ദിവസത്തിനകം റിപ്പോര്‍ട്ട് സമര്‍പ്പിക്കാനാണ് നിര്‍ദ്ദേശം. പൊലീസ് അന്വേഷണത്തില്‍ വീഴ്ചയുണ്ടായോയെന്ന് കമ്മീഷന്‍ പരിശോധിക്കും.

മകളേയും തന്നെയും അപമാനിച്ചു പ്രസംഗിച്ചെന്നു കാണിച്ച് സഖാഫിക്കെതിരെ കുട്ടിയുടെ പിതാവ് വടകരം റൂറല്‍ എസ്.പിക്കു പരാതി നല്‍കിയിരുന്നു.

കേസ് ഒതുക്കാന്‍ കൂട്ട് നില്‍ക്കാത്തതിനാലാണ് സഖാഫി അടക്കമുള്ളവര്‍ കള്ളക്കഥകള്‍ പ്രചരിപ്പിക്കുന്നതെന്നു കുട്ടിയുടെ പിതാവ് ആരോപിച്ചിരുന്നു. ഇതിനിടയില്‍ സംഭവത്തില്‍ കസ്റ്റെടിയിലെടുത്ത ബസ് ക്ലീനര്‍ മുനീര്‍ നിരപരാധിയാണെന്ന് തെളിഞ്ഞതിനെ തുടര്‍ന്ന് പോലീസ് വിട്ടയച്ചിരുന്നു.
    
</TEXT>
</DOC>