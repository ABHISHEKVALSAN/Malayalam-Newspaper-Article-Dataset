<DOC>
<DOCNO>114042494134.utf8</DOCNO>
<TEXT>


           മോദിക്കെതിരെ ടീസ്റ്റ യുഎസില്‍ നിന്ന്‌ പണം കൈപ്പറ്റി    

Thursday 24 April 2014 10:04 pm IST

        കൊച്ചി: അഴിമതിക്കേസില്‍പ്പെട്ട അമേരിക്കന്‍ വ്യവസായിയില്‍നിന്ന്‌ ടീസ്റ്റ സെതല്‍വാദ്‌ പണം കൈപ്പറ്റി. ഗുജറാത്ത്‌ കലാപത്തില്‍ ഇരയായവരുടെ പേരില്‍ പിരിച്ചെടുത്ത ഫണ്ട്‌ തിരിമറി നടത്തിയെന്ന കേസില്‍ പ്രതിയായ ടീസ്റ്റ അമേരിക്കയിലെ ഹോട്ടല്‍ വ്യവസായി സന്ത്സിംഗ്‌ ചന്ദ്‌വാളില്‍നിന്ന്‌ പണം കൈപ്പറ്റിയെന്നാണ്‌ സ്ഥിരീകരിക്കപ്പെട്ടിട്ടുള്ളത്‌. രാഷ്ട്രീയനേതാക്കളെ സ്വാധീനിക്കാന്‍ അമേരിക്കന്‍ തെരഞ്ഞെടുപ്പ്‌ പ്രചാരണത്തില്‍ പണമൊഴുക്കിയെന്നാണ്‌ ചന്ദ്‌വാളിനെതിരായ കേസ്‌. ഏപ്രില്‍ 16 ന്‌ യുഎസ്‌ കോടതിയില്‍ ഇയാള്‍ കുറ്റം സമ്മതിച്ചിരുന്നു.
ന്യൂയോര്‍ക്ക്‌ കേന്ദ്രമായി പ്രവര്‍ത്തിക്കുന്ന ചന്ദ്‌വാള്‍ ഹോട്ടല്‍ കോര്‍പ്പറേഷനില്‍നിന്ന്‌ 2009 മാര്‍ച്ച്‌ 30 ന്‌ ടീസ്റ്റ നേതൃത്വം നല്‍കുന്ന ട്രസ്റ്റ്‌ 10 ലക്ഷം രൂപ കൈപ്പറ്റിയ വിവരമാണ്‌ പുറത്തായിരിക്കുന്നത്‌. ടീസ്റ്റയുടെ ട്രസ്റ്റായ സിറ്റിസണ്‍ ഫോര്‍ ജസ്റ്റിസ്‌ ആന്റ്‌ പീസ്‌ (സിജെപി) ആണ്‌ കേന്ദ്ര ആഭ്യന്തരമന്ത്രാലയത്തിന്‌ സമര്‍പ്പിച്ച രേഖയില്‍ ഇക്കാര്യം വ്യക്തമാക്കിയിട്ടുള്ളത്‌.
കോണ്‍ഗ്രസ്‌ അധ്യക്ഷ സോണിയാഗാന്ധിയുമായും സോണിയയുടെ രാഷ്ട്രീയകാര്യ സെക്രട്ടറി അഹമ്മദ്‌ പട്ടേലുമായും ടീസ്റ്റ സെതല്‍വാദിന്‌ അടുത്ത ബന്ധമാണുള്ളത്‌. കേന്ദ്രസര്‍ക്കാരിനെ സ്വന്തം ഇഷ്ടത്തിന്‌ നിയന്ത്രിക്കാന്‍ സോണിയ രൂപം നല്‍കിയ ദേശീയ ഉപദേശകസമിതിയില്‍ ടീസ്റ്റയും അംഗമായിരുന്നു. മോദിവിരുദ്ധ പ്രചാരണത്തിന്‌ ശക്തിപകരാന്‍ 2007 ല്‍ ടീസ്റ്റയെ കേന്ദ്രസര്‍ക്കാര്‍ പത്മഭൂഷണ്‍ നല്‍കി ആദരിച്ചിരുന്നു. ടീസ്റ്റ 10 ലക്ഷം കൈപ്പറ്റി ഏഴ്‌ മാസം കഴിഞ്ഞപ്പോള്‍ ചന്ദ്‌വാളിന്റെ പേര്‌ യുപിഎ സര്‍ക്കാര്‍ പത്മഭൂഷണ്‌ നിര്‍ദ്ദേശിച്ചിരുന്നു. അമേരിക്കയില്‍ നടത്തുന്ന 'പൊതുപ്രവര്‍ത്തനം' മുന്‍നിര്‍ത്തിയായിരുന്നു ഇത്‌. 
വഡോദരയില്‍ നരേന്ദ്ര മോദിക്കെതിരെ മത്സരിക്കുന്ന കോണ്‍ഗ്രസ്‌ സ്ഥാനാര്‍ത്ഥി മധുസൂദനന്‍ മിസ്ട്രിയും ടീസ്റ്റയും ഡച്ച്‌ സംഘടനയായ എച്ച്‌ഐവിഒഎസ്‌ എന്ന സംഘടനയില്‍നിന്ന്‌ പണം കൈപ്പറ്റിയിട്ടുള്ളവരാണ്‌. ടീസ്റ്റയുടെ സംഘടനയായ സിജെപി 2009 ഡിസംബറില്‍ 60 ലക്ഷം രൂപയാണ്‌ എച്ച്‌ഐവിഒഎസില്‍നിന്ന്‌ കൈപ്പറ്റിയത്‌. മിസ്ട്രിയുടെ സംഘടനയായ 'ദിശ' 2009 ഏപ്രിലിനും 2010 മാര്‍ച്ചിനുമിടയില്‍ ഒരു കോടി 11 ലക്ഷം രൂപയും കൈപ്പറ്റി. ഇതേ ഡച്ച്‌ സംഘടന അരവിന്ദ്‌ കേജ്‌രിവാളിനും ഫണ്ട്‌ നല്‍കിയിട്ടുണ്ട്‌. മൂന്നുപേരും മോദിവിരുദ്ധരാണെന്ന പ്രത്യേകതയുമുണ്ട്‌.
സുപ്രീംകോടതി പോലും കുറ്റക്കാരനല്ലെന്ന്‌ ആവര്‍ത്തിച്ച്‌ വ്യക്തമാക്കിയിട്ടും സാമൂഹ്യ-സാംസ്കാരികരംഗത്ത്‌ പ്രവര്‍ത്തിക്കുന്ന ചിലര്‍ മോദിക്കെതിരെ നടത്തുന്ന പ്രചാരണത്തിന്‌ പിന്നില്‍ വിദേശശക്തികളുടെ സ്വാധീനവും പണവുമുണ്ടെന്ന സംശയം ടീസ്റ്റയുടെ വിദേശ സാമ്പത്തികബന്ധം വെളിപ്പെട്ടതോടെ ശക്തിപ്പെട്ടിരിക്കുകയാണ്‌.
    
</TEXT>
</DOC>