<DOC>
<DOCNO>114071213973.utf8</DOCNO>
<TEXT>


           രാജിയിലുറച്ച് കാര്‍ത്തികേയന്‍    

Saturday 12 July 2014 10:34 am IST

തിരുവനന്തപുരം: സ്പീക്കര്‍ പദവി ഒഴിഞ്ഞ് സജീവ രാഷ്ട്രീയത്തിലിറങ്ങാനുറച്ച് ജി. കാര്‍ത്തികേയന്‍. മന്ത്രിയാകുന്നതിന് വേണ്ടിയാണ് കാര്‍ത്തികേയന്‍ സ്പീക്കര്‍ സ്ഥാനം ഒഴിയാനൊരുങ്ങുന്നതെന്ന് നേരത്തെ വാര്‍ത്തയുണ്ടായിരുന്നു. മന്ത്രി സ്ഥാനം കിട്ടിയില്ലെങ്കിലും സ്പീക്കര്‍ സ്ഥാനം ഒഴിയാനാണ് ആഗ്രഹമെന്ന് ബന്ധപ്പെട്ടവരെയെല്ലാം കാര്‍ത്തികേയന്‍ അറിയിച്ചു കഴിഞ്ഞു. നിയമസഭാ സമ്മേളനം തീരുന്നതിന് പിന്നാലെ  സ്പീക്കര്‍ സ്ഥാനം രാജി വയ്ക്കാനാണ് കാര്‍ത്തികേയന്റെ തീരുമാനം. ഈ മാസം 17ന് സഭാ സമ്മേളനം അവസാനിക്കും.
മണ്ഡലത്തില്‍ പാര്‍ട്ടിയുടെ പ്രവര്‍ത്തനം ദുര്‍ബലമായെന്നും, സ്പീക്കറായതിനാല്‍ മുഴുവന്‍ സമയം മണ്ഡലത്തില്‍ ചെലവഴിക്കാന്‍ കഴിയുന്നില്ലെന്നുമാണ് കാര്‍ത്തികേയന്റെ വാദം.  നിയമസഭാ സമ്മേളനം കഴിയുന്നതോടെ സംസ്ഥാന മന്ത്രിസഭാ പുനഃസംഘടനയ്ക്കും കളമൊരുങ്ങും. പുനഃസംഘടനയില്‍ കാര്‍ത്തികേയന്‍ മന്ത്രി സ്ഥാനം പ്രതീക്ഷിക്കുന്നുണ്ട്.  നേരത്തെ കെപിസിസി പ്രസിഡന്റ് സ്ഥാനത്തേക്ക് കാര്‍ത്തികേയന്റെ പേരുയര്‍ന്നിരുന്നു. എന്നാല്‍ വി.എം. സുധീരന്‍ മേല്‍ക്കൈ നേടിയപ്പോള്‍ ആ സ്ഥാനം കാര്‍ത്തികേയന് കൈവിട്ടു. അതേസമയം തുടക്കം മുതല്‍ തന്നെ മന്ത്രിയാകുമെന്ന് പ്രതീക്ഷിച്ചിരുന്ന വി.ഡി. സതീശന്‍ ഒരു കീറാമുട്ടിയാകാനുള്ള സാധ്യതയുമുണ്ട്. 
കാര്‍ത്തികേയന്‍ സ്പീക്കര്‍ സ്ഥാനമൊഴിയുമ്പോള്‍ പകരം ആര് എന്നതാണ് പ്രധാന ചോദ്യം. സ്പീക്കര്‍ സ്ഥാനത്തേക്ക് മന്ത്രി കെ.സി. ജോസഫിന്റെ പേരാണുയരുന്നത്. എന്നാല്‍ തന്റെ വിശ്വസ്തനായ ജോസഫിനെ മന്ത്രിസ്ഥാനത്ത് നിന്ന് മാറ്റുന്നതില്‍ മുഖ്യമന്ത്രിക്ക് താല്‍പര്യക്കുറവുണ്ട്. ജോസഫിന്റെ ഒഴിവിലേക്ക് കാര്‍ത്തികേയനെ മന്ത്രിയാക്കുമ്പോള്‍ ഉണ്ടാവുന്ന സാമുദായിക അസന്തുലിതാവസ്ഥയും ഗ്രൂപ്പു സമവാക്യവും പ്രശ്‌നമാണ്. ഒഴിവുവരുമ്പോള്‍ മന്ത്രിയാക്കാമെന്നുള്ള ഒരു വാക്ക് ഡെപ്യൂട്ടി സ്പീക്കര്‍ എന്‍. ശക്തന് ലഭിച്ചിട്ടുണ്ട്. ഇതും കാര്‍ത്തികേയന്റെ മന്ത്രിസഭാ പ്രവേശനത്തിന് വിലങ്ങു തടിയാകും.
സ്വന്തം ലേഖകന്‍

</TEXT>
</DOC>