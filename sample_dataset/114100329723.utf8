<DOC>
<DOCNO>114100329723.utf8</DOCNO>
<TEXT>


           തോല്‍വിക്കു കാരണം സംഘടനാ ദൗര്‍ബല്യമെന്ന് പിണറായി    

Friday 3 October 2014 7:29 pm IST

        തിരുവനന്തപുരം: ലോക്‌സഭാ തെരഞ്ഞെടുപ്പിലുണ്ടായ തോല്‍വിക്ക് ഒരു കാരണം സംഘടനാപരമായ വീഴ്ചയാണെന്ന് സംസ്ഥാന സെക്രട്ടറി പിണറായി വിജയന്‍.

കഴിഞ്ഞ ദിവസങ്ങളില്‍ നടന്ന സിപിഎം സംസ്ഥാന ഘടകങ്ങള്‍ ഇക്കാര്യം വിലയിരുത്തി. തെരഞ്ഞെടുപ്പിലെ തോല്‍വിയെപ്പറ്റി വിശദമായ പരിശോധന നടത്തി. സ്ഥാനാര്‍ത്ഥി നിര്‍ണയത്തില്‍ സിപിഐക്ക് വീഴ്ച പറ്റിയിട്ടുണ്ടോയെന്ന് സിപിഎം ചര്‍ച്ച ചെയ്തിട്ടില്ല. തെരഞ്ഞെടുപ്പില്‍ നിന്നുണ്ടായ അനുഭവം സ്ഥാനാര്‍ത്ഥിക്ക് പൊതു സ്വീകാര്യത ലഭിച്ചില്ല എന്നതാണ്. എന്നാല്‍, തോല്‍വിയുടെ പൂര്‍ണ ഉത്തരവാദിത്വം ബെന്നറ്റിന്റെ തലയില്‍ കെട്ടിവെയ്ക്കാന്‍ കഴിയില്ലെന്നും അദ്ദേഹം വാര്‍ത്താ സമ്മേളനത്തില്‍ പറഞ്ഞു. വര്‍ഗബഹുജന സംഘടനകളുടെ ഭാഗത്ത് വീഴ്ചയുണ്ടായി. പിണറായി തുടര്‍ന്നു.

സംസ്ഥാനത്ത് അന്യമത വിരോധം വളരുകയാണ്. ന്യൂനപക്ഷത്തിലെ ഭീകരവാദികളായ വിഭാഗമാണ് ഇതിന് ഇടനല്‍കുന്നത്. മതവികാരം കുത്തിയിളക്കുന്ന രീതി തിരഞ്ഞെടുപ്പില്‍ ഉടനീളം പ്രകടമായിരുന്നു. മതനേതൃത്വം തെരഞ്ഞെടുപ്പില്‍ കോണ്‍ഗ്രസിനു വേണ്ടി വോട്ടു പിടിക്കാന്‍ ഇറങ്ങിയെന്നും പിണറായി ആരോപിച്ചു.

നികുതി വര്‍ധനയില്‍ സര്‍ക്കാരിനെതിരായ പ്രതിഷേധം ശക്തമാക്കും. വരുന്ന എട്ടാം തീയതി മുതല്‍ പ്രക്ഷോഭ പരിപാടികള്‍ തുടങ്ങും. വാര്‍ഡ് അടിസ്ഥാനത്തില്‍ നികുതി ദായകരുടെ യോഗം ചേരും. മാലിന്യ നിര്‍മാര്‍ജന ബോധവത്കരണം പാര്‍ട്ടി ഏറ്റെടുക്കുമെന്നും പിണറായി പറഞ്ഞു. തെരഞ്ഞെടുപ്പുകളില്‍ ഉള്‍പ്പെടെയുണ്ടായ തിരിച്ചടിക്ക് നേതാക്കളുടെ പ്രവര്‍ത്തന ശൈലി കാരണമായെന്ന് ഇന്നലെ ചേര്‍ന്ന സംസ്ഥാന സമിതിയില്‍ വിര്‍ശനമുയര്‍ന്നിരുന്നു. ഇതുമാറ്റാതെ പാര്‍ട്ടിക്ക് മുന്നോട്ടുപോകാനാവില്ല. നേതാക്കളുടെ പെരുമാറ്റത്തെക്കുറിച്ചുള്ള പ്ലീനം തീരുമാനം തുടര്‍ച്ചയായി ലംഘിക്കപ്പെട്ടു. മുതിര്‍ന്ന നേതാക്കള്‍ തന്നെ പലപ്പോഴും ഇക്കാര്യങ്ങള്‍ മറന്നു പെരുമാറിയെന്നും സംസ്ഥാന സമിതിയില്‍ വിമര്‍ശനമുയര്‍ന്നു.
    
</TEXT>
</DOC>