<DOC>
<DOCNO>114032185128.utf8</DOCNO>
<TEXT>


           ചൂട്‌ കൂടാന്‍ കാരണം 'അര്‍ബന്‍ ഹീറ്റ്‌ ഐലന്റ്‌'     

Friday 21 March 2014 10:04 pm IST

        തിരുവനന്തപുരം: സംസ്ഥാനത്ത്‌ ചൂടു കൂടാന്‍കാരണം 'അര്‍ബന്‍ ഹീറ്റ്‌ ഐലന്റ്‌' എന്ന പ്രതിഭാസമെന്ന്‌ വിദഗ്ധര്‍. നാട്ടിന്‍പുറങ്ങളെക്കാള്‍ നഗരങ്ങളില്‍ ചൂടു കൂടുതലായിരിക്കും. ഇതിനു കാരണം കോണ്‍കൃറ്റ്‌ കെട്ടിടങ്ങള്‍ വര്‍ധിക്കുന്നതാണ്‌. പകല്‍ കെട്ടിടങ്ങള്‍ ചൂട്‌ ആഗിരണം ചെയ്യും, രാത്രിയില്‍ ഇത്‌ പുറന്തള്ളും. ഇതുകാരണം ചൂട്‌ ഒരുപോലെ നിലനില്‍ക്കും.. നാട്ടിന്‍പുറങ്ങളില്‍ പകല്‍ ചൂട്‌ കൂടുതലാണെങ്കിലും രാത്രിയില്‍ തണുപ്പുണ്ട്‌.
ഇന്ത്യയിലെ മിക്ക നഗരങ്ങളും കൂറ്റന്‍ കെട്ടിടങ്ങളാല്‍്‌ നിറഞ്ഞിട്ടുണ്ട്‌. കെട്ടിടങ്ങളുടെ ഉയരം, അവയുടെ പ്രതലം, നിര്‍മിക്കാനുപയോഗിക്കുന്ന മെറ്റല്‍, കമ്പി, സിമെന്റ്‌ എന്നിവ ചൂട്‌ വലിച്ചെടുക്കും. ഫാന്‍,എസി തുടങ്ങിയവയുടെ പ്രവര്‍ത്തനവും ചൂടുണ്ടാക്കുന്നു. ഈ ചൂടും അന്തരീക്ഷത്തിലേക്കാണ്‌ തള്ളുന്നത്‌. ഈ ചൂടും സൂര്യതാപത്തോടൊപ്പം ചേരുന്നു. നഗരങ്ങളില്‍ ഒരു ഡിഗ്രി മുതല്‍ രണ്ടു ഡിഗ്രി വരെ ചൂട്‌ കൂടുതലാണ്‌. 
ഇന്ത്യയിലെ പ്രധാന നഗരങ്ങളിലെല്ലാം പരിസ്ഥിതി വകുപ്പ്‌ അര്‍ബന്‍ ഹീറ്റ്‌ ഐലന്‍റിനെക്കുറിച്ച്‌ പഠനം നടത്തിക്കഴിഞ്ഞു. ഇന്ത്യയിലെ ആദ്യ അര്‍ബന്‍ ഹീറ്റ്‌ ഐലന്റ്‌ ബംഗളുരുവാണ്‌. ദല്‍ഹി, കൊല്‍ക്കത്ത, മുംബൈ തുടങ്ങിയ നഗരങ്ങളിലും ഇതേ അവസ്ഥയാണ്‌. തിരുവനന്തപുരത്തു തന്നെ ആയിരം ഫ്ലാറ്റുകള്‍ നിര്‍മ്മിക്കാനാണ്‍്‌ കോര്‍പ്പറഷനില്‍ നിന്നും അനുമതി നേടിയിരിക്കുന്നത്‌. കൃഷിയുടെയും മഴയുടേയും കുറവ്‌, കാടുനശിപ്പിക്കല്‍, ജലാശയങ്ങള്‍ സംരക്ഷിക്കാതിരിക്കല്‍, ഭൂഗര്‍ഭ ജലത്തിന്റെ അളവില്‍ ഉണ്ടായ മാറ്റം എന്നിവയെല്ലാം ചൂടിന്‌ ആക്കം കൂട്ടിയിട്ടുണ്ട്‌.
എ.എസ്‌. ദേവ്‌

</TEXT>
</DOC>