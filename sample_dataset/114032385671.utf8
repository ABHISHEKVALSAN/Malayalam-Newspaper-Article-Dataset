<DOC>
<DOCNO>114032385671.utf8</DOCNO>
<TEXT>


           ജാതിഭേദമില്ലാതെ ധര്‍മ്മരക്ഷയ്ക്കായി കൈകോര്‍ത്ത്‌    

Sunday 23 March 2014 11:11 pm IST

കൊച്ചി: മുപ്പത്തിരണ്ട്‌ വര്‍ഷങ്ങള്‍ക്ക്‌ മുമ്പ്‌ തന്ത്രശാസ്ത്ര രംഗത്തെ രണ്ട്‌ സമുന്നത ആചാര്യന്മാര്‍ ഭേദചിന്തകള്‍ മറന്ന്‌ മഹാഗണപതിഹോമം നടത്തിയതിന്റെ സ്മരണകളുമായി അവരുടെ പിന്‍തലമുറക്കാര്‍ ധര്‍മ്മ സംഗമവേദിയില്‍ ഒരുമിച്ചു. 
1982ലെ വിശാലഹിന്ദു സമ്മേളനത്തിന്‌ തുടക്കം കുറിച്ചത്‌ തന്ത്രിശ്രേഷ്ഠന്മാരായ പറവൂര്‍ ശ്രീധരന്‍ തന്ത്രിയും സൂര്യകാലടി സൂര്യന്‍ഭട്ടതിരിപ്പാടും ചേര്‍ന്ന്‌ നടത്തിയ മഹാഗണപതിഹോമത്തോടെയാണ്‌. ചരിത്രപരമായ കാരണങ്ങളാല്‍ രണ്ട്‌ വ്യത്യസ്ത പന്ഥാവിലൂടെ സഞ്ചരിച്ചിരുന്നവര്‍ തന്ത്രശാസ്ത്ര വിദഗ്ധനായ പി. മാധവജിയുടെ സാന്നിധ്യത്തില്‍ എല്ലാ ഭേദചിന്തകളും മറന്ന്‌ വിശാലഹിന്ദുസമ്മേളന വേദിയില്‍ ഗണപതിഹോമം നടത്തി. ആയിരങ്ങളെ സാക്ഷിനിര്‍ത്തി അന്ന്‌ നടന്ന ഗണപതിഹോമം സമന്വയത്തിന്റെ ഐക്യത്തിന്റെയും സന്ദേശമാണ്‌ സമൂഹത്തിന്‌ നല്‍കിയത്‌. ആ മഹാ സംഭവത്തിന്റെ പുനരാവിഷ്ക്കരണമെന്ന നിലയില്‍ പിന്‍തലമുറക്കാരായ പറവൂര്‍ രാകേഷ്‌ തന്ത്രിയും സൂര്യകാലടിമന ജയസൂര്യന്‍ ഭട്ടതിരിപ്പാടും ഞായറാഴ്ച സംഗമവേദിയില്‍ ഗണപതിഹോമത്തിന്‌ ആചാര്യന്മാരായി സംഗമിച്ചു. 
ധര്‍മ്മരക്ഷയ്ക്ക്‌ പൗരോഹിത്യത്തിന്‌ ക്രിയാത്മകമായ സംഭാവനകള്‍ ചെയ്യാന്‍ കഴിയുമെന്ന ആത്മവിശ്വാസം ഇരുവരും പ്രകടിപ്പിച്ചു. മേധാവിത്വത്തിന്റെയും വിദ്വേഷത്തിന്റെയും പാതവെടിഞ്ഞ്‌ സൗഹാര്‍ദ്ദവും സമന്വയവും വഴി ഐക്യം ഊട്ടി ഉറപ്പിക്കണമെന്ന സന്ദേശമാണ്‌ ഗണപതിഹോമം നല്‍കിയത്‌. 
ജയസൂര്യന്‍ ഭട്ടതിരിപ്പാട്‌ നിലവിളക്കുകള്‍ ഓരോന്നായി ജ്വലിപ്പിച്ചുകൊണ്ട്‌ ചടങ്ങുകള്‍ക്ക്‌ തുടക്കമിട്ടു. പത്മമിട്ട ഹോമകുണ്ഡവേദിയില്‍ രാകേഷ്‌ തന്ത്രികള്‍ പൂജകള്‍ ഓരോന്നായി നടത്തിയപ്പോള്‍ മന്ത്രജപാദികള്‍ വഴി ചടങ്ങിന്‌ സൂര്യന്‍ഭട്ടതിരിപ്പാട്‌ മിഴിവ്‌ പകര്‍ന്നു. പ്രാര്‍ത്ഥനാനിര്‍ഭരമായ നിമിഷങ്ങള്‍ പങ്കുവെച്ച ഇരുവരും പൗരാഹിത്യത്തിന്‌ ജാതിഭേദങ്ങളോ വിദ്വേഷവികാരങ്ങളോ ഇല്ലെന്ന സന്ദേശം സമൂഹത്തിന്‌ നല്‍കി. ദീപാരാധനയ്ക്കുശേഷം ഇരുവരും സമാശ്ലേഷിച്ചുകൊണ്ട്‌ തങ്ങളുടെ പിതാക്കന്മാര്‍ വിശാലഹിന്ദു ഐക്യത്തിനുവേണ്ടി നടത്തിയ പ്രാര്‍ത്ഥനായജ്ഞത്തിന്റെ അഭിമാനകരമായ സ്മരണകള്‍ കൈമാറി. 
    
</TEXT>
</DOC>