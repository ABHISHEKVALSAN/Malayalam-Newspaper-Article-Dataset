<DOC>
<DOCNO>114040288513.utf8</DOCNO>
<TEXT>


           മോദിയുടെ പ്രചരണം കലക്കാന്‍ ശ്രമം: ബിജെപി പരാതി നല്‍കി    

Wednesday 2 April 2014 11:51 am IST

ന്യൂദല്‍ഹി: ബിജെപിയുടെ പ്രധാനമന്ത്രി സ്ഥാനാര്‍ത്ഥിയും ഗുജറാത്ത് മുഖ്യമന്ത്രിയുമായ നരേന്ദ്ര മോദി പ്രചരണത്തിന് പോകുന്നത് തടയാന്‍ ശ്രമിച്ച കേന്ദ്ര വ്യോമയാന മന്ത്രാലയത്തിന്റെ നടപടിക്കെതിരെ ബിജെപി ഇലക്ഷന്‍ കമ്മീഷന് പരാതി നല്‍കി. ചീഫ് ഇലക്ഷന്‍ കമ്മീഷണര്‍ വിഎസ് സമ്പത്ത് മുമ്പാകെയാണ്  ബിജെപി പരാതി സമ്മര്‍പ്പിച്ചത്.

ഉത്തര്‍പ്രദേശിലെ ബറേലിയിലെ റാലിയില്‍ പങ്കെടുക്കുന്നതിന് മോദിയുടെ ദല്‍ഹിയില്‍ നിന്ന് പുറപ്പെടാനിരുന്ന ഹെലികോപ്റ്ററാണ് വൈകിപ്പിച്ചത്. ഇത് മൂലം സമ്മേളനത്തിന് കൃത്യസമയത്തെത്താന്‍ മോദിക്ക് കഴിഞ്ഞില്ലെന്നും ഇത് അദ്ദേഹത്തിന്റെ പ്രചരണത്തെ ബാധിക്കുമെന്നും പരാതിയില്‍ പറയുന്നു. സംഭവവുമായി ബന്ധപ്പെട്ട് ഗുഢാലോചന നടത്തിട്ടുണ്ടെന്ന് ബിജെപിയുടെ ഉപാദ്ധ്യക്ഷന്‍ മുഖ്താര്‍ അബ്ബാസ് നഖ്വി പറഞ്ഞു.

രാജ്യത്തിന്റെ വിവിധ മേഖലകളില്‍ പ്രചരണത്തിനായി നരേന്ദ്ര മോദി യാത്ര ചെയ്യുന്നത് അദാനി ഗ്രൂപ്പിന്റെ വിമാനങ്ങളിലാണ്. വിമാന സര്‍വ്വീസുകള്‍ അകാരണമായി മുടങ്ങുന്നതില്‍ ഗൂഢാലോചനയുണ്ടെന്നാണ് നരേന്ദ്രമോദിയുടെ ആരോപണം. കേന്ദ്ര സര്‍ക്കാരിന്റെ അറിവോടെയാണ് വിമാനങ്ങള്‍ വൈകിപ്പിക്കുന്നതെന്ന് മോദി മധ്യപ്രദേശിലെ റീവയില്‍ നടത്തിയ റാലിയില്‍ ആരോപിച്ചു.

കഴിഞ്ഞ ദിവസം റാലിക്ക് പോകുന്നതിനായി രാവിലെ 9.30ന് തന്നെ മോദി ദല്‍ഹി വിമാനത്താവളത്തില്‍ എത്തി. എന്നാല്‍ ഹെലികോപ്റ്ററിന് പറന്നുയരാനുളള അനുമതി അധികൃതര്‍ നിഷേധിക്കുകയായിരുന്നു. ഒരു പരാതി പോലും പറയാതെ വിമാനത്താവളത്തില്‍ അഞ്ചുമണിക്കൂറോളം ഇരുന്ന മോദി രണ്ടരയോടെ യാത്രാനുമതി നിഷേധിച്ച വിവരം ട്വിറ്ററില്‍ കുറിച്ചു. ഇതോടെയാണ് വിവരം പുറത്തറിഞ്ഞത്. പ്രതിഷേധം ശക്തമായതോടെ വ്യോമയാന മന്ത്രാലയം മോദിയുടെ ഹെലികോപ്റ്ററിന് യാത്രാനുമതി നല്‍കി.

ഇന്നലെ രണ്ടു സംസ്ഥാനങ്ങളിലായി അഞ്ചു ഭാരത് വിജയ് റാലികളിലായിരുന്നു മോദിക്ക് പങ്കെടുക്കാനുണ്ടായിരുന്നത്. രാവിലെ 11 മണിക്ക് യുപിയിലെ ബറേലിയിലായിരുന്നു ആദ്യ പരിപാടി. ഇതിനു ശേഷം മധ്യപ്രദേശിലെ നാലിടത്തും റാലികള്‍ നടന്നു. ഒരുമണിക്ക് രേവയിലും 2.30ന് ബെഹാരിയയിലും 4ന് സത്‌നയിലും 5.45ന് ജബല്‍പൂരിലുമായിരുന്നു പരിപാടികള്‍. കൃത്യസമയത്ത് പരിപാടികളിലെത്തുന്ന മോദിക്ക് ആദ്യമായാണ് വൈകേണ്ടിവന്നത്. ഉച്ചയ്ക്ക് ശേഷം ബറേലിയിലെ പരിപാടിയിലെത്തിയ മോദി സംഭവത്തെപ്പറ്റി വിശദീകരിച്ചതിങ്ങനെ.

'കഠിനമായ വെയിലില്‍ ഇത്ര അധികം നേരം നിങ്ങള്‍ക്ക് ഇരിക്കേണ്ടി വന്നതില്‍ ഞാന്‍ ക്ഷമ ചോദിക്കുകയാണ്. രാവിലെ 9.30 മുതല്‍ ദല്‍ഹി എയര്‍പോര്‍ട്ടില്‍ ഇങ്ങോട്ട് വരാന്‍ ഞാന്‍ ഇരിക്കുകയാണ്. എന്നാല്‍ ഹെലിക്കോപ്റ്ററിന് പറക്കാനുള്ള അനുമതി നല്‍കിയില്ല. ഞാന്‍ മൂലം ആര്‍ക്കും അസൗകര്യം വരരുതെന്നാണ് പ്രതീക്ഷിക്കുന്നത്. എന്നാല്‍ ഇന്നു കത്തിക്കാളുന്ന സൂര്യനെ ഇത്രഅധികം നേരം അഭിമുഖീകരിക്കേണ്ടിവന്ന നിങ്ങളുടെ കാര്യത്തില്‍ കടുത്ത വേദനയാണെനിക്കുള്ളത്.

എന്നാല്‍ ഒരു കാര്യത്തില്‍ ഞാന്‍ ഉറപ്പു നല്‍കുന്നു. നിങ്ങളുടെ ഈ ത്യാഗം ഒരിക്കലും വെറുതെയാവില്ല'. നിറഞ്ഞ കയ്യടികളോടെയും ജയഘോഷത്തോടെയുമാണ് മോദിയുടെ വാക്കുകള്‍ ബറേലിയിലെ ജനക്കൂട്ടം സ്വീകരിച്ചത്. മുന്നൂറോളം ലോക്‌സഭാ മണ്ഡല പരിധികളിലായി 185 ഭാരത് വിജയ് റാലികളാണ് നരേന്ദ്രമോദി ഒന്നരമാസം കൊണ്ട് പൂര്‍ത്തിയാക്കുന്നത്.

അതേസമയം വിമാനങ്ങള്‍ വൈകുന്നതില്‍ ഗൂഢാലോചനയില്ലെന്നാണ് വ്യോമയാന മന്ത്രാലയത്തിന്റെ വാദം. പെട്ടെന്ന് തീരുമാനിക്കുന്ന ആകാശ യാത്രകള്‍ക്ക് അനുമതി നല്‍കാന്‍ സമയം വേണമെന്നാണ് എയര്‍ ട്രാഫിക് കണ്‍ട്രോള്‍ വിഭാഗത്തിന്റെ ആവശ്യം. ആകാശത്ത് അപകടങ്ങള്‍ ഉണ്ടാകുന്നത് നിയന്ത്രിക്കുന്നതിനാണ് ആകാശ യാത്രകളിലെ ഗതാഗതം സൂക്ഷ്മമായി നിയന്ത്രിക്കുന്നത്. ഇതില്‍ അസ്വാഭാവികതയില്ലെന്നും വ്യോമയാന മന്ത്രാലയം വിശദീകരിക്കുന്നു.
    
</TEXT>
</DOC>