<DOC>
<DOCNO>114092226910.utf8</DOCNO>
<TEXT>


           അശാസ്ത്രീയ നികുതി ഘടന: സംസ്ഥാനത്തെ വാണിജ്യ നികുതി വരുമാനം കുറയുന്നു    

Monday 22 September 2014 8:17 pm IST

        കോഴിക്കോട്: ഉയര്‍ന്ന നികുതി നിരക്കും അശാശ്ത്രീയമായ നികുതി ഘടനകളും സംസ്ഥാനത്തിന്റെ സാമ്പത്തിക തകര്‍ച്ചക്ക് വഴിയൊരുക്കുന്നു. ഇന്ത്യയിലെ ഇതര സംസ്ഥാനങ്ങളെക്കാള്‍ ഉയര്‍ന്ന നികുതി നിരക്കാണ് കേരളത്തില്‍. ഇതു കാരണം വാണിജ്യനികുതിയിലെ ഇടിവ് രൂക്ഷമാകുകയാണ്. പിഴ, പലിശ, സെറ്റില്‍മെന്റ് ഫീ, കളക്ഷന്‍ ചാര്‍ജ് തുടങ്ങിയ അശാസ്ത്രീയമായ നികുതികള്‍ ചുമത്തിയിട്ടും വാണിജ്യ നികുതി പിരിവിലെ ഇടിവ് ആശങ്ക ഉയര്‍ത്തുന്ന തരത്തിലായിരിക്കുകയാണെന്ന് ഓള്‍ കേരള കണ്‍സ്യൂമര്‍ ഗുഡ്‌സ് ഡിസ്ട്രിബ്യൂട്ടേഴ്‌സ് അസോസിയേഷന്‍ ചൂണ്ടിക്കാട്ടി. അയല്‍ സംസ്ഥാനങ്ങളിലെ നികുതി ഘടനയെപ്പറ്റി പഠനം നടത്തി തിരിച്ചെത്തിയതിന് ശേഷമാണ് അസോസിയേഷന്‍ ഈ അഭിപ്രായ പ്രകടനം നടത്തിയത്.

ഇതര സംസ്ഥാനങ്ങളിലെ വാണിജ്യ നികുതി വരുമാനത്തില്‍ മൂന്നു വര്‍ഷമായി വന്‍ വര്‍ദ്ധനവാണ് കാണിക്കുന്നത്. നിത്യോപയോഗ സാധനങ്ങള്‍ക്ക് അവിടങ്ങളില്‍ അഞ്ച് ശതമാനം മാത്രമാണ് നികുതിയെങ്കില്‍ കേരളത്തിലിത് 14.5 ശതമാനമാണ്. സ്വര്‍ണ്ണത്തിന് ഒരു ശതമാനമാണ് ഈടാക്കുന്നതെങ്കില്‍ കേരളത്തിലിത് അഞ്ചു ശതമാനമാണ്. ബംഗാള്‍, തമിഴ്‌നാട് ഉള്‍പ്പെടെയുള്ള സംസ്ഥാനങ്ങളില്‍ മൂന്നു വര്‍ഷമായി നികുതി നിരക്കുകള്‍ വര്‍ദ്ധിപ്പിക്കാതെയാണ് മൂന്നിരട്ടി വര്‍ധനവാണ് സൂചിപ്പിക്കുന്നത്.

ഇന്ധനത്തിനും മദ്യത്തിനും, വാഹനങ്ങള്‍ക്കും ഏറ്റവും ഉയര്‍ന്ന വാറ്റുനിരക്കും റോഡ് ടാക്‌സുമാണ് കേരളത്തിലുള്ളത്. ഓരോ ബജറ്റിലും ഒരു ശതമാനം വീതം നികുതി വര്‍ദ്ധിപ്പിച്ചിട്ടും സംസ്ഥാനത്തിന്റെ റവന്യൂ വരുമാനത്തില്‍ വര്‍ദ്ധനവില്ലായെന്നതാണ് യാഥാര്‍ത്ഥ്യം. മാത്രമല്ല ഉയര്‍ന്ന നികുതി നിരക്കും കര്‍ശന നടപടികള്‍ മൂലവും ഒട്ടേറെ സ്ഥാപങ്ങള്‍ ഇവിടെ അടച്ചുപൂട്ടുകയും ചെയ്തിട്ടുണ്ട്. വ്യാപാര, വ്യവസായ മേഖലയിലാണെങ്കില്‍ മുരടിപ്പ് തുടരുകയും ചെയ്യുന്നു. ഈ സാഹചര്യത്തില്‍ വാണിജ്യ വ്യവസായ സംഘടനകളുടെ യോഗം വിളിച്ച് പ്രശ്‌നം ചര്‍ച്ച ചെയ്യണമെന്ന ആവശ്യം ശക്തമാകുന്നുണ്ട്. നികുതി നിരക്കുകള്‍ അയല്‍ സംസ്ഥാനങ്ങളുമായി ഏകീകരിച്ച് നികുതി ചോര്‍ച്ച തടഞ്ഞ് നികുതി വരുമാനം വര്‍ദ്ധിപ്പിക്കുവാന്‍ സംസ്ഥാന സര്‍ക്കാര്‍ അടിയന്തര നടപടി സ്വീകരിക്കണമെന്നാണ് അസോസിയേഷന്റെ ആവശ്യം.
    
</TEXT>
</DOC>