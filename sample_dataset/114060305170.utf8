<DOC>
<DOCNO>114060305170.utf8</DOCNO>
<TEXT>


           കുട്ടികളെ മടക്കി അയക്കണമെന്ന്‌ ശിശുക്ഷേമ സമിതി    

Tuesday 3 June 2014 10:28 pm IST

        കല്‍പ്പറ്റ : വയനാട്‌ മുട്ടില്‍ മുസ്ലീം ഓര്‍ഫനേജിലേക്കും മനുഷ്യക്കടത്ത്‌ നടന്നതായി ജില്ലാ ശിശുക്ഷേമ സമിതി കണ്ടെത്തി. അനാഥാലയത്തില്‍ കണ്ടെത്തിയ 112 കുട്ടികളെ മടക്കി അയക്കാനുള്ള ഉത്തരവ്‌ ശിശുക്ഷേമ സമിതി മാര്‍ച്ച്‌ 20ന്‌ നല്‍കിയിരുന്നു. സംസ്ഥാനത്ത്‌ ഇത്തരത്തിലുള്ള ആദ്യ നടപടിയായിരുന്നു ഇത്‌. എന്നാല്‍ ഓര്‍ഫനേജ്‌ ഭരണസമിതി ഉത്തരവിനെതിരെ കോടതിയെ സമീപിച്ചിരിക്കുകയാണ്‌. 
2000 ലെ ബാലനീതി നിയമത്തിലെ 38, 50, വകുപ്പുകളും ചട്ടം 78, 79 എന്നിവയും ഇതര സംസ്ഥാനക്കാരും ജില്ലക്കാരുമായ കുട്ടികളെ അവരുടെ വാസസഥലത്ത്‌ അധികാര പരിതിയിലുള്ള ശിശുക്ഷേമ സമിതിക്ക്‌ മുമ്പാകെ ഹാജരാക്കാന്‍ കമ്മിറ്റികളെ അധികാരപ്പെടുത്തുന്നുണ്ട്‌. ഐക്യരാഷ്ട്രസംഘടന 1989-ല്‍ പാസ്സാക്കിയതും 1992-ല്‍ ഭാരതം ഒപ്പിട്ടതുമായ കുട്ടികളുടെ അവകാശ ഉടമ്പടിയില്‍ കുടുംബം സമൂഹത്തിന്റെ അടിസ്ഥാന ഘടകവും ക്ഷേമ ഐശ്യര്യങ്ങളോടെയുള്ള കുട്ടികളുടെ വളര്‍ച്ചക്ക്‌ അനുയോജ്യമായ സ്വാഭാവിക പരിസ്ഥിതിയുമാണെന്നും അടിവരയിട്ടു പറയുന്നുണ്ട്‌.
രക്ഷിതാക്കളുടേയും വീടിന്‌ ചുറ്റുമുള്ള സമൂഹത്തിന്റെയും സ്നേഹവാത്സല്യളോടെ, തങ്ങളുടെ സാംസ്കാരിക പൈത്യകത്തില്‍ വളരാനും സാമൂഹിക പുരോഗതി കൈവരിക്കാനും കുട്ടികള്‍ക്കുള്ള മൗലികമായ അവകാശമാണ്‌ ദൂരദേശങ്ങളിലേക്കുള്ള അനാഥാലയങ്ങളിലേക്ക്‌ മാറ്റപ്പെടുമ്പോള്‍ കുട്ടികള്‍ക്ക്‌ നിഷേധിക്കപ്പെടുന്നത്‌. 
വയനാട്‌ ജില്ലയില്‍ പ്രവര്‍ത്തിക്കുന്ന കുട്ടികളുടെ സംരക്ഷണ കേന്ദ്രങ്ങള്‍, അനാഥാലയങ്ങള്‍ എന്നിവിടങ്ങളില്‍ ഇതര സംസ്ഥാനക്കാരോ ജില്ലക്കാരോ ആയ കുട്ടികളുണ്ടെങ്കില്‍ അവരുടെ വിവരങ്ങള്‍ അടിയന്തരമായി ശേഖരിക്കാന്‍ ചൊവ്വാഴ്ച്ച നടന്ന ശിശുക്ഷേമസമിതി വയനാട്‌ ജില്ലാ സിറ്റിംഗില്‍ തീരുമാനമായി. സ്ഥാപനമേധാവികളില്‍ നിന്നും, കുട്ടികളില്‍ നിന്നും തെളിവുകള്‍ ശേഖരിക്കുന്നതിനായി കുട്ടികളോടൊപ്പം ലഭ്യമായ രേഖകളുമായി ബന്ധപ്പെട്ടവര്‍ ഈ മാസം 10 ന്‌ കല്‍പ്പറ്റയില്‍ നടത്തുന്ന പ്രത്യേക സിറ്റിംഗില്‍ ഹാജരാകേണ്ടതാണ്‌. ഇക്കാര്യങ്ങളില്‍ പരാതിയുളള പൊതുജനങ്ങള്‍ക്കും അന്നേ ദിവസം ഹാജരായി തെളിവുകള്‍ നല്‍കാം.
ഉത്തരേന്ത്യന്‍ സംസ്ഥാനങ്ങളില്‍ നിന്നും നൂറ്‌ കണക്കിന്‌ കുട്ടികളെ മതിയായ രേഖകളില്ലാതെ സംസ്ഥാനത്തേക്ക്‌ അനധികൃതമായി കൊണ്ടുവന്ന സാഹചര്യത്തിലാണ്‌ വയനാട്‌ ജില്ലയിലെ നിജസ്ഥിതി വിലയിരുത്താന്‍ ജില്ലാ ശിശുക്ഷേമസമിതി ഒരുങ്ങുന്നത്‌. ഒരാഴ്ചക്കകം റിപ്പോര്‍ട്ട്‌ സമര്‍പ്പിക്കാന്‍ ഉത്തരവില്‍ പറഞ്ഞിട്ടുണ്ട്‌. വിവരങ്ങള്‍ നല്‍കാന്‍ വിസമ്മതിക്കുന്നവര്‍ക്കെതിരെ കര്‍ശനമായ നിയമ നടപടികള്‍ സ്വീകരിക്കും. 
ചെയര്‍മാന്‍ അഡ്വ. ഫാ. തോമസ്‌ ജോസഫ്‌ തേരകം, അംഗങ്ങളായ ഡോ. പി. ലക്ഷ്മണന്‍, റ്റി. ബി. സുരേഷ്‌, ഡോ. ബെറ്റി ജോസ്‌, അഡ്വ. ബാലസുബ്രഹ്മണ്യന്‍ വാര്‍ത്താസമ്മേളത്തില്‍ പറഞ്ഞു. 
    
</TEXT>
</DOC>