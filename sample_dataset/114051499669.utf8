<DOC>
<DOCNO>114051499669.utf8</DOCNO>
<TEXT>


           സുപ്രീം കോടതിയെ സമീപിക്കണം: ശ്രീധരന്‍ പിള്ള    

Wednesday 14 May 2014 9:59 pm IST

കോഴിക്കോട്‌: മാറാട്‌ കൂട്ടക്കൊല, കെ.ടി. ജയകൃഷ്ണന്‍ മാസ്റ്റര്‍ വധം, ടി.പി. ചന്ദ്രശേഖരന്‍ വധം എന്നീ കേസുകളുടെ തുടരന്വേഷണമോ, ഭാഗികാന്വേഷണമോ ഏറ്റെടുക്കാനാവില്ലെന്ന സിബിഐ നിലപാടിനെതിരെ കേരള സര്‍ക്കാര്‍ ഹൈക്കോടതിയേയോ സുപ്രീം കോടതിയൊ സമീപിക്കണമെന്ന്‌ ബിജെപി ദേശീയ നിര്‍വാഹക സമിതി അംഗം അഡ്വ. പി.എസ്‌. ശ്രീധരന്‍പിള്ള പത്രസമ്മേളനത്തില്‍ ആവശ്യപ്പെട്ടു. 
സംസ്ഥാന മന്ത്രിസഭ സിബിഐ അന്വേഷണം നടത്തണമെന്ന്‌ തീരുമാനിച്ച്‌ അയച്ച കേസുകള്‍ സിബിഐ അന്വേഷിക്കാനില്ലെന്ന നിലപാട്‌ നിയമവിരുദ്ധവും അധാര്‍മ്മികവും നീതിനിഷേധവുമാണ്‌. സിബിഐ ഒരു ഭരണഘടനാതീത സ്ഥാപനമല്ല. ഈ കേസുകള്‍ സിബിഐ അന്വേഷിക്കണമെന്ന ആവശ്യത്തോട്‌ സര്‍ക്കാരിന്‌ ആത്മാര്‍ത്ഥതയുണ്ടെങ്കില്‍ സിബിഐ ക്ക്‌ നിര്‍ദ്ദേശം നല്‍കാന്‍ കേസ്‌ ഫയല്‍ ചെയ്യുകയോ സുപ്രീം കോടതിയുടെ പ്രത്യേക അധികാര പദവിയെ സമീപിക്കുകയോ ചെയ്യണം. 1996 ല്‍ ബംഗാള്‍ ഭരണകൂടം കേന്ദ്ര സര്‍ക്കാരിനെതിരെ റിട്ട്‌ ഹര്‍ജി ഫയല്‍ ചെയ്ത കീഴ്‌വഴക്കമുണ്ട്‌. പ്രജാപതി കേസില്‍ സിബിഐ അന്വേഷമത്തെക്കുറിച്ച്‌ സുപ്രീം കോടതി വ്യക്തമാക്കിയത്‌ ജനങ്ങള്‍ക്ക്‌ വിശ്വാസം ലഭിക്കത്തക്ക വിധം അന്വേഷണം നടത്തണമെന്നാണ്‌. 
സംസ്ഥാന സര്‍ക്കാര്‍ നിസ്സഹായത പ്രകടിപ്പിക്കുന്നതിനു പകരം നിയമപരമായ മേല്‍ നടപടികള്‍ സ്വീകരിക്കാന്‍ തയ്യാറാവണം അദ്ദേഹം പറഞ്ഞു.
എന്നാല്‍ കുറ്റകരമായ അനാസ്ഥയാണ്‌ സര്‍ക്കാര്‍ ഇക്കാര്യത്തില്‍ അനുവര്‍ത്തിക്കുന്നത്‌. പൊതുജന വികാരം ശക്തമായപ്പോള്‍ പിടിച്ചു നില്‍ക്കാന്‍ വേണ്ടി മാത്രമാണ്‌ സിബിഐ അന്വേഷണം പ്രഖ്യാപനം നടത്തിയത്‌. കാശ്മീര്‍ മോഡല്‍ ഭീകരാക്രമണം വഴി കൂട്ടക്കൊലയ്ക്ക്‌ വിധേയരായ മാറാട്ടെ അരയ സമൂഹത്തിന്‌ പൂര്‍ണ്ണ നീതി ലഭ്യമാക്കണം. കേസ്‌ അട്ടിമറിക്കപ്പെടുകയാണുണ്ടായത്‌. മാറാട്‌ കേസിലെ ഗൂഢാലോചന, ഭീകരരുടെ പങ്ക്‌, സാമ്പത്തിക സ്രോതസ്‌ തുടങ്ങിയ കാര്യങ്ങളും ഒപ്പം ഉയര്‍ന്നു വന്ന എല്ലാ ആരോപണങ്ങളും സിബിഐ അന്വേഷണത്തിന്‌ വിധേയമാക്കണം. നിയമവാഴ്ച അപമാനകരമായ അവസ്ഥയിലാണുള്ളത്‌. 
രാജ്യ താല്‍പ്പര്യങ്ങള്‍ ഹനിക്കപ്പെടുകയാണ്‌. സിബിഐ അന്വേഷണ ആവശ്യം അട്ടിമറിച്ചതില്‍ മുഖ്യ വില്ലന്മാര്‍ സിപിഎം, ലീഗ്‌, കോണ്‍ഗ്രസ്‌ കക്ഷികളാണ്‌. സിബിഐ അന്വേഷണം പാടില്ലെന്നു സിപിഎമ്മും കോണ്‍ഗ്രസ്സും ഒന്നിച്ച്‌ ആവശ്യപ്പെട്ടതാണ്‌. ഒരു ജനസമൂഹത്തെയാണ്‌ ഇപ്പോള്‍ ഇവര്‍ വഞ്ചിച്ചു കൊണ്ടിരിക്കുന്നത്‌. നീതിയും മൗലിക അവകാശങ്ങളും നിഷേധിക്കുന്നതിന്‌ പകരം അത്‌ നടപ്പാക്കാന്‍ സര്‍ക്കാരിന്റെ ഭാഗത്തു നിന്ന്‌ ആത്മാര്‍ത്ഥമായ നടപടികള്‍ ഉണ്ടാവണം-ശ്രീധരന്‍പിള്ള ആവശ്യപ്പെട്ടു.
    
</TEXT>
</DOC>