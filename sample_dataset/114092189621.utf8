<DOC>
<DOCNO>114092189621.utf8</DOCNO>
<TEXT>


           ആന്റണി ഭരണനേട്ടം പറയാത്തതെന്തേ: ശ്രീധരന്‍ പിള്ള    

Sunday 21 September 2014 10:03 am IST

തൊടുപുഴ: അടിസ്ഥാന വര്‍ഗ്ഗത്തെ മദ്ധ്യവര്‍ഗ്ഗമാക്കുക എന്നതാണ്‌ കോണ്‍ഗ്രസ്‌ ലക്ഷ്യമെന്ന്‌ പറയുന്ന രാഹുല്‍ ഗാന്ധി 57 കൊല്ലം ഭരിച്ചിട്ട്‌ നടക്കാത്ത കാര്യം 5 കൊല്ലം കൊണ്ട്‌ എങ്ങനെ നടപ്പാക്കുമെന്ന്‌ വിശദീകരിക്കണമെന്ന്‌ ബി.ജെ.പി. ദേശീയ സമിതിയംഗം അഡ്വ. പി.എസ്‌. ശ്രീധരന്‍ പിള്ള വാര്‍ത്താസമ്മേളനത്തില്‍ ആവശ്യപ്പെട്ടു. 
അഴിമതി, രാജ്യസുരക്ഷയിലെ വീഴ്ച,സാമ്പത്തികത്തകര്‍ച്ച, അതിര്‍ത്തിയിലെ പ്രശ്നങ്ങള്‍ തുടങ്ങിയവയാണ്‌ ബി.ജെ.പി. അവതരിപ്പിക്കുന്നത്‌. ഇവയില്‍ ഒന്നിനും ഉത്തരം നല്‍കാതെ കോണ്‍ഗ്രസ്‌ നേതാക്കള്‍ മൗനികളാകുകയാണ്‌. മുസാഫര്‍ നഗര്‍ കലാപത്തില്‍ യു.പി.എ. സര്‍ക്കാരിനെ സുപ്രീം കോടതി കുറ്റക്കാരായി പ്രഖ്യാപിച്ചതിനെക്കുറിച്ച്‌ കോണ്‍ഗ്രസ്‌ നേതാക്കള്‍ക്ക്‌ മിണ്ടാട്ടമില്ല. കോണ്‍ഗ്രസ്‌ ഭരണത്തിന്റെ 10 വര്‍ഷത്തെ നേട്ടങ്ങളെക്കുറിച്ച്‌ പറയാന്‍ എ.കെ. ആന്റണിക്ക്‌ എന്തുകൊണ്ട്‌ കഴിയുന്നില്ലെന്ന്‌ ശ്രീധരന്‍പിള്ള ചോദിച്ചു. ദേശീയ രാഷ്ട്രീയത്തില്‍ സി.പി.എം. നും സി.പി.ഐയ്ക്കും പ്രസക്തി നഷ്ടപ്പെട്ടുകഴിഞ്ഞു. ഈ തെരഞ്ഞെടുപ്പ്‌ കഴിയുമ്പോള്‍ അവരുടെ ദേശീയ അംഗീകാരവും നിലനില്‍ക്കണമെന്നില്ല. 
കേരളം ബിജെപിയ്ക്ക്‌ പാകമായിക്കഴിഞ്ഞു. കുറഞ്ഞത്‌ രണ്ട്‌ സ്ഥാനാര്‍ത്ഥികളെങ്കിലും ഇക്കുറി ജയിക്കും. ബിജെപി വോട്ട്‌ മറിക്കുന്നതായുള്ള ആരോപണത്തെക്കുറിച്ച്‌ ചോദിച്ചപ്പോള്‍ സിപിഎം വോട്ടു മറിച്ചതിനെക്കുറിച്ച്‌ അന്വേഷിച്ച പന്ന്യന്‍ രവീന്ദ്രന്‍ കമ്മീഷന്‍ റിപ്പോര്‍ട്ടും കോണ്‍ഗ്രസിന്റെ വോട്ട്‌ വില്‍പ്പനയെക്കുറിച്ച്‌ അന്വേഷിച്ച തെന്നല ബാലകൃഷ്ണപിള്ള, വക്കം പുരുഷോത്തമന്‍, സി.വി. പത്മരാജന്‍ എന്നിവരുടെ അന്വേഷണ റിപ്പോര്‍ട്ടുകളും പ്രസിദ്ധീകരിക്കുവാന്‍ തയ്യാറുണ്ടോ എന്ന്‌ അദ്ദേഹം തിരിച്ച്‌ ചോദിച്ചു.
പത്രസമ്മേളനത്തില്‍ ജില്ലാ ജനറല്‍ സെക്രട്ടറി ബിനു ജെ. കൈമള്‍, നിയോജക മണ്ഡലം പ്രസിഡന്റ്‌ കെ.എസ്‌. അജി, ടി.എന്‍. സുശീലന്‍, ബിജു നെല്ലാനിക്കല്‍ എന്നിവര്‍ പങ്കെടുത്തു. 
    
</TEXT>
</DOC>