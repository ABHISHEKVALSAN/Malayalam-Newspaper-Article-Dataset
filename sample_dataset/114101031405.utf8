<DOC>
<DOCNO>114101031405.utf8</DOCNO>
<TEXT>


           കേരള യൂണിവേഴ്‌സിറ്റി മാര്‍ക്ക് ലിസ്റ്റിലെ അപാകത; പരീക്ഷാ കണ്‍ട്രോളര്‍ അന്വേഷിക്കും    

Friday 10 October 2014 2:46 am IST

        വെഞ്ഞാറമൂട്: കേരള യൂണിവേഴ്‌സിറ്റി ബിഎഡ് വിദ്യാര്‍ത്ഥികള്‍ക്ക് നല്‍കിയ മാര്‍ക്ക് ലിസ്റ്റില്‍ വന്ന അപാകതകളും എക്‌സാംകണ്‍ട്രോളറുടെ ഒപ്പ് പതിക്കാത്ത മാര്‍ക്ക് ലിസ്റ്റ് വിദ്യാര്‍ത്ഥികള്‍ക്ക് നല്‍കിയതും അന്വേഷിക്കാന്‍ പ്രൊ.വൈസ് ചാന്‍സിലറുടെ ഉത്തരവ്. നടപടി ജന്മഭൂമി വാര്‍ത്തയെത്തുടര്‍ന്ന്.

വാര്‍ത്തശ്രദ്ധയില്‍പ്പെട്ടതിനെത്തുടര്‍ന്ന് മാര്‍ക്ക്‌ലിസ്റ്റ് വിതരണം അടിയന്തരമായി നിര്‍ത്തവച്ചു.  അപാകതകള്‍ ഉണ്ടായതിനെക്കുറിച്ച് അന്വേഷിച്ച് അടിയന്തര റിപ്പോര്‍ട്ട് നല്‍കാന്‍ പ്രൊ.വൈസ് ചാന്‍സിലര്‍ എക്‌സാം കണ്‍ട്രോളറെ ചുമതലപ്പെടുത്തി.

സോഫ്റ്റ്‌വെയറിലുണ്ടായ അപാകതയാണ് മാര്‍ക്ക് ലിസ്റ്റില്‍ ക്രമക്കേട് വന്നതെന്നാണ് പ്രാഥമിക നിഗമനം. എന്നാല്‍ അപാകതയുള്ള മാര്‍ക്ക് ലിസ്റ്റുകള്‍ സെക്ഷന്‍ ഓഫീസര്‍ ഉള്‍പ്പെടയുള്ളവര്‍ പരിശോധിച്ച് ഒപ്പിട്ടതും കൂടാതെ എക്‌സാം കണ്‍ട്രോളറുടെ ഒപ്പ് പതിപ്പിക്കാത്ത മാര്‍ക്കിലിസ്റ്റുകള്‍ നല്‍കിയതും ഗുരുതരമായ വീഴ്ചയാണെന്ന് പ്രൊവൈസ് ചാന്‍സിലര്‍ ഡോ. എന്‍.വീരമണികണ്ഠന്‍ പറഞ്ഞു.

വീഴ്ചകള്‍ വരുത്തിയവര്‍ക്കെതിരെ കര്‍ശനമായ നടപടികള്‍ സ്വീകരിക്കും. വിദ്യാര്‍ത്ഥികള്‍ക്കു നല്‍കിയ മാര്‍ക്ക്‌ലിസറ്റുകള്‍ തിരികെ വരുത്തി അപാകതകള്‍ പരിഹരിച്ചു നല്‍കുമെന്നും അദ്ദേഹം അറിയിച്ചു. എന്നാല്‍ സോഫ്റ്റ് വെയര്‍ തകരാറാണെന്നവിവരം ഫോം ഓഫ് സ്റ്റഡീസ് ചെയര്‍മാനെ ആദ്യംതന്നെ  അറിയിച്ചിരുന്നു.

പ്രശ്‌നം പരിഹരിച്ചതായി അറിയിച്ചതിനെത്തുടര്‍ന്ന് മാര്‍ക്ക്‌ലിസ്റ്റുകള്‍ വിതരണം ചെയ്യുകയായിരുന്നു എന്നാണ് ജീവനക്കാര്‍ പറയുന്നത്. അങ്ങനെയെങ്കില്‍ അപാകതകള്‍ ഉള്ള മാര്‍ക്ക്‌ലിറ്റ് പരിശോധിച്ച് സാക്ഷ്യപ്പെടുത്തിയ ഉദ്യോഗസ്ഥനും സെക്ഷന്‍ ഓഫീസറും കടുത്ത നടപടികള്‍ക്ക് വിധേയരാകും, ഒപ്പം എക്‌സാമിനറുടെ ഒപ്പ് പതിപ്പിക്കാത്ത മാര്‍ക്ക് ലിസ്റ്റ് വിതരണം ചെയ്തവരും കുടുങ്ങിയേക്കും.
    
</TEXT>
</DOC>