<DOC>
<DOCNO>114031984418.utf8</DOCNO>
<TEXT>


           എം.വിജയകുമാറിനെതിരെ തെര.കമ്മിഷന്റെ നോട്ടീസ്    

Wednesday 19 March 2014 12:07 pm IST

തിരുവനന്തപുരം:  ശശി തരൂരിനെതിരായ വിവാദ പരാമര്‍ശത്തില്‍ സിപി‌എം നേതാക്കളായ എം.വിജയകുമാറിനെതിരെയും വി എസ് സുനില്‍കുമാര്‍ എംഎല്‍എയ്‌ക്കെതിരെയും തെരഞ്ഞെടുപ്പ് കമ്മിഷന്റെ നോട്ടീസ്. തിരുവനന്തപുരം വരണാധികാരിയായ കളക്ടര്‍ ബിജു പ്രഭാകറാണ് നോട്ടീസയച്ചത്.

വിജയകുമാറിന്റെയും സുനില്‍ കുമാറിന്റെയും മറുപടി ലഭിച്ച ശേഷം പരാതിയില്‍ തുടര്‍നടപടികളുണ്ടാകും. തരൂരിന് സ്ത്രീ പീഡനത്തില്‍ ഡോക്ടറേറ്റ് ലഭിക്കുമെന്ന് വിജയകുമാര്‍ കഴിഞ്ഞദിവസം ആക്ഷേപിച്ചിരുന്നു. പരാമര്‍ശത്തിനെതിരെ ശശി തരൂര്‍ തെരഞ്ഞെടുപ്പ് കമ്മീഷന് പരാതി നല്‍കി. ചൊവ്വാഴ്ച തിരുവനന്തപുരത്ത് ഇടതുപക്ഷത്തിന്റെ കേന്ദ്ര തെരഞ്ഞെടുപ്പ് കമ്മിറ്റി ഓഫീസ് ഉദ്ഘാടന ചടങ്ങിലാണ് യുഡിഎഫിന്റെയും ബിജെപിയുടേയും സ്ഥാനാര്‍ത്ഥികള്‍ക്കെതിരെ എം വിജയകുമാര്‍ വിവാദ പ്രസ്താവന നടത്തിയത്.

ഡോ ശശി തരൂരിന് എന്ത് വിഷയത്തിലാണ് ഡോക്ടറേറ്റ് എന്ന് അറിയില്ലെന്നായിരുന്നു വിജയകുമാറിന്റെ പരിഹാസം.തരൂരിന് എന്തായാലും സ്ത്രീ പീഡന വിഷയത്തില്‍ പിഎച്ച്ഡി കിട്ടുമെന്നും വിജയകുമാര്‍ പറഞ്ഞു.  രക്തദാഹിയുടെ പുറത്ത് ആട്ടിന്‍തോലണിഞ്ഞ കാരണവരാണ് ഒ രാജഗോപാലെന്ന് വിജയകുമാര്‍ ആരോപിച്ചു.

നേരത്തെ വി എസ് സുനില്‍ കുമാറും തരൂരിനെതിരെ വിവാദ പരാമര്‍ശം നടത്തിയിരുന്നു. ഭാര്യ സുനന്ദ പുഷ്കറെ ശശി തരൂര്‍ കൊലപ്പെടുത്തിയെന്നാണ് സുനില്‍ കുമാര്‍ ഒരു ചാനല്‍ ചര്‍ച്ചയില്‍ പറഞ്ഞത്.
    
</TEXT>
</DOC>