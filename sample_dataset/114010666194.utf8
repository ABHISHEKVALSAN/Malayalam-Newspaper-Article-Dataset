<DOC>
<DOCNO>114010666194.utf8</DOCNO>
<TEXT>


           അരിവില വീണ്ടും കുതിക്കുന്നു    

Monday 6 January 2014 9:38 pm IST

കൊച്ചി: പാചകവാതകത്തിന്റെ വിലവര്‍ധന സൃഷ്ടിച്ച ദുരിതത്തില്‍ ഉഴലുന്ന ജനങ്ങള്‍ക്ക്‌ അരി വിലയിലെ വര്‍ധന ഇരുട്ടടിയാവുന്നു. തെക്കന്‍ കേരളത്തിലെ മുഖ്യ ഇനമായ ജയ അരി വില കിലോയ്ക്ക്‌ 37 രൂപയായി വര്‍ധിച്ചു. ഡിസംബര്‍ ആദ്യവാരത്തില്‍ 31 രൂപയുണ്ടായിരുന്ന സ്ഥാനത്താണ്‌ ആറ്‌ രൂപയുടെ ഉയര്‍ച്ച. ആന്ധ്ര, കര്‍ണാടക സംസ്ഥാനങ്ങളിലെ മില്ലുടമകളും ബ്രോക്കര്‍മാരും അരി പൂഴ്ത്തിവെക്കുന്നതാണ്‌ വിലകൂടാന്‍ മുഖ്യ കാരണമെന്ന്‌ ചൂണ്ടിക്കാട്ടപ്പെടുന്നു. അരി കൊണ്ടുവരാന്‍ ആവശ്യത്തിന്‌ റെയില്‍ വാഗണുകള്‍ ലഭ്യമല്ലാത്തതും വില വര്‍ധിക്കാന്‍ കാരണമായി പറയപ്പെടുന്നുണ്ട്‌. 
ജയ അരിക്കൊപ്പം മധ്യകേരളത്തില്‍ ഉപയോഗിക്കുന്ന മട്ട(കുത്തരി), വടക്കന്‍ കേരളത്തിലെ കുറുവ അരി എന്നിവക്കും വില വര്‍ധിച്ചിട്ടുണ്ട്‌. രണ്ടാഴ്ചക്കകം മട്ടവടി, ഉണ്ട അരികള്‍ക്ക്‌ ആറ്‌ രൂപ വരെയാണ്‌ കൂടിയിരിക്കുന്നത്‌. കുറുവക്കും ഇതേതോതിലുള്ള വര്‍ധനവാണ്‌ വിപണിയില്‍ ദൃശ്യമായത്‌. 
അരിവില പിടിച്ചുനിര്‍ത്താന്‍ പൊതുവിതരണ സംവിധാനത്തിന്റെ ഇടപെടല്‍ മൂലം സാധ്യമാവാത്തതും വര്‍ധനവിന്‌ കാരണമാവുന്നുണ്ട്‌. റേഷന്‍കടകള്‍ വഴി നല്‍കിവരുന്ന അരിയുടെ അളവ്‌ വെട്ടിച്ചുരുക്കിയിട്ടുണ്ട്‌. എപിഎല്‍ വിഭാഗക്കാര്‍ക്കുള്ള ഗോതമ്പ്‌ വിതരണവും നിലച്ചു. റേഷന്‍ വിതരണത്തിലെ കരിഞ്ചന്തയും മറ്റും നിയന്ത്രിക്കാന്‍ അധികൃതര്‍ക്ക്‌ കഴിഞ്ഞിട്ടില്ല. മറിച്ച്‌ വില്‍പ്പന മുന്‍കാലങ്ങളിലേതിനേക്കാള്‍ വര്‍ധിച്ചുവെന്നാണ്‌ സൂചന. 
അരിവിലയിലെ വര്‍ധന വരും ദിവസങ്ങളിലും തുടരുമെന്നാണ്‌ മൊത്തവ്യാപാരികള്‍ നല്‍കുന്ന സൂചന. മാര്‍ച്ച്‌ മാസം കേരളത്തിലെ വിളവെടുപ്പ്‌ സീസണാണ്‌. എന്നാല്‍ നെല്‍കൃഷി മുന്‍വര്‍ഷത്തെ അപേക്ഷിച്ച്‌ കുറവായതിനാല്‍ നെല്ലിന്റെ ഉല്‍പ്പാദനം 40 ശതമാനം കുറവുണ്ടാവാനാണ്‌ സാധ്യതയെന്നാണ്‌ ചൂണ്ടിക്കാട്ടപ്പെടുന്നത്‌. അതിനാല്‍ അരിവിലയിലെ ഉയര്‍ച്ച പിടിച്ചുനിര്‍ത്താന്‍ ആഭ്യന്തര ഉല്‍പ്പാദനത്തിനും കഴിയില്ലെന്ന സ്ഥിതിയാണ്‌. 
    
</TEXT>
</DOC>