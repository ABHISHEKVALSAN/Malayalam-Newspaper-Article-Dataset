<DOC>
<DOCNO>114033087826.utf8</DOCNO>
<TEXT>


           സത്യനാഥന്‌ 14 എംഎ, ഇപ്പോള്‍ അഭിഭാഷകനുമായി    

Sunday 30 March 2014 10:58 pm IST

കൊച്ചി: സത്യമേവ ജയതേ എന്ന്‌ ആപ്ത വാക്യമെഴുതിയ ഹൈക്കോടതിയുടെ മുറിയില്‍ സത്യനാഥന്‍ താരമായി. ഇന്നലെ ഹൈക്കോടതി ഹാളില്‍ നടന്ന എന്‍റോള്‍മെന്റ്‌ ചടങ്ങില്‍ പങ്കെടുത്ത 409 പേരില്‍ കോഴിക്കോട്‌ എരമംഗലം തിയക്കണ്ടിപൊയില്‍ വീട്ടില്‍ ടി.കെ. സത്യനാഥന്‍ മാത്രം 14 ബിരുദാനന്തര ബിരുദക്കാരന്‍. ഇന്നലെ മുതല്‍ വക്കീലുമായി. അമ്പത്തിയാറുവര്‍ഷത്തെ ജീവിതയാത്രയില്‍ ഇദ്ദേഹം വാരിക്കൂട്ടിയ അക്കാദമിക ബിരുദങ്ങളുടെ എണ്ണം അമ്പരപ്പിക്കുന്നത്‌. 
ചരിത്രം, രാഷ്ട്ര മീമാംസ, സോഷ്യോളജി, ഗാന്ധിയന്‍ സ്റ്റഡീസ്‌ എന്നിങ്ങനെ പോകുന്നു ഇദ്ദേഹം ബിരുദാനന്തര ബിരുദം നേടിയ വിഷയങ്ങള്‍. ഇവയ്ക്കൊപ്പം ഫോറന്‍സിക്‌ സയന്‍സ്‌ ആന്റ്‌ ക്രമിനോളജി, ടൂറിസം ആന്റ്‌ ട്രാവല്‍ മാനേജ്മെന്റ്‌, സഹകരണം തുടങ്ങിയ വിഷയങ്ങളില്‍ പി ജി ഡിപ്ലോമയും സത്യനാഥനുണ്ട്‌. കൂടാതെ ചരിത്രം, ധനതത്വ ശാസ്ത്രം തുടങ്ങിയ നാലു വിഷയങ്ങളില്‍ ബിരുദവും ഇദ്ദേഹം നേടി. 
കോഴിക്കോട്‌ ഗവണ്‍മെന്റ്‌ ലോ കോളേജില്‍ നിന്നാണു എല്‍എല്‍ബി സ്വന്തമാക്കിയത്‌. വീണ്ടും പഠിക്കണമെന്ന ആഗ്രഹമായിരുന്നു നിയമബിരുദമെടുക്കാന്‍ പ്രേരിപ്പിച്ചതെന്നു സത്യനാഥന്‍ പറയുന്നു. 31 വര്‍ഷത്തോളം കേരളത്തിലെ വിവിധ സ്ഥാപനങ്ങളില്‍ ലൈബ്രേറിയനായി സേനവനമനുഷ്ഠിച്ചത്‌ സത്യനാഥന്റെ പഠിക്കാനുള്ള ത്വരയെ ഏറെ സ്വാധീനിച്ചു. ഹയര്‍ എജ്യുക്കേഷന്‍ സെക്രട്ടേറിയറ്റ്‌ എ ഡിപ്പാര്‍ട്ട്മെന്റില്‍ കോമണ്‍പൂള്‍ ലൈബ്രേറിയനായിരുന്നു സത്യനാഥന്‍. കഴിഞ്ഞ നവംബര്‍ 30ന്‌ തിരുവനന്തപുരം എന്‍ജിനിയറിംഗ്‌ കോളജില്‍നിന്ന്‌ സയന്റിഫിക്‌ ഇന്‍ഫര്‍മേഷന്‍ ഓഫീസറായിരിക്കെ വിരമിച്ചു. വയനാട്ടില്‍ പിന്നാക്ക വിഭാഗം കോര്‍പറേഷനില്‍ ജില്ലാ മാനേജരായും ഔദ്യേഗിക ജീവിതത്തിന്റെ തുടക്കത്തില്‍ സഹകരണ വിഭാഗത്തില്‍ ജൂനിയര്‍ ഓഡിറ്ററായും സേവനമനുഷ്ഠിച്ചിട്ടുണ്ട്‌. രണ്ടു തവണ കോഴിക്കോട്‌ സര്‍വകലാശാലയിലെ അഫിലിയേറ്റഡ്‌ കോളജുകളിലെ അനധ്യാപക മണ്ഡലത്തില്‍ നിന്നും തെരെഞ്ഞെടുക്കപ്പെട്ട സെനറ്റ്‌ അംഗം, പഠന കാലത്ത്‌ കെഎസ്‌യു പ്രതിനിധിയായി കോഴിക്കോട്‌ സര്‍വകലാശാലയില്‍ വിദ്യാര്‍ഥി പ്രതിനിധി..... കേരളത്തിലെ ഒട്ടുമിക്ക എഞ്ചിനീയറിംഗ്‌ കോളജുകളിലും മെഡിക്കല്‍ കോളജുകളിലും ലോകോളജുകളിലും കിര്‍താഡ്സിലും ജോലി ചെയ്തിട്ടുണ്ട്. 
സത്യനാഥന്റെ രണ്ടു സഹോദരന്‍മാരും പഠനത്തില്‍ ഒട്ടും പിറകിലല്ല. ഒരാള്‍ ടി. ശശിധരന്‍. ഇദ്ദേഹത്തിന്റെ പേരില്‍ 26 ബിരുദാനന്തര ബിരുദങ്ങളുണ്ട്‌. ഏറ്റവും മൂത്ത സഹോദരന്‍ ടി.പി. പവിത്രന്‍. ഇദ്ദഹത്തിനു അഞ്ച്‌ ബിരദാനന്തര ബിരുദങ്ങളുണ്ട്‌. ഈ പാരമ്പര്യം കൊണ്ടാവാം സത്യനാഥനും ഇപ്പോഴും പഠിച്ചുകൊണ്ടിരിക്കുകയാണ്‌. നിലവില്‍ എം.എ. എഡ്യൂക്കേഷന്‍ വിദ്യാര്‍ഥിയാണ്‌. മലബാറിലെ മെഡിക്കല്‍ കോളജുകളിലെ ഡോക്ടര്‍മാര്‍ വിവരങ്ങള്‍ ശേഖരിക്കുന്ന രീതികളെ കുറിച്ചുള്ള ഗവേഷണവും അദ്ദേഹം നടത്തിവരുന്നു. ഒരു എഴുത്തുകാരന്‍ കൂടിയാണ്‌ സത്യനാഥന്‍. കോഴിക്കോട്‌ ബാറില്‍ പ്രാക്ടീസ്‌ ചെയ്യാനാണു തീരുമാനം. ഭാര്യ ശ്രീലത അവിടെ അഭിഭാഷകയാണ്‌. മക്കളായ അമൃത സത്യനാഥും അര്‍ജുന്‍ സത്യനാഥും മാഹി ഡന്റല്‍ കോളേജില്‍ പഠിക്കുന്നു.
അനീഷ്‌ ചെറുവള്ളി

</TEXT>
</DOC>