<DOC>
<DOCNO>114092227061.utf8</DOCNO>
<TEXT>


           നക്‌സല്‍ വര്‍ഗ്ഗീസ് വധം: മുന്‍ ഐ ജി ലക്ഷ്മണയെ വിട്ടയച്ചതിനെതിരെ സിബിഐ    

Monday 22 September 2014 11:43 pm IST

        ന്യൂദല്‍ഹി: നക്‌സല്‍ നേതാവ് വര്‍ഗ്ഗീസിനെ കൊലപ്പെടുത്തിയ കേസില്‍ മുന്‍ ഐ.ജി ആര്‍. ലക്ഷ്മണയെ ജയിലില്‍ നിന്നും വിട്ടയച്ച സംസ്ഥാന സര്‍ക്കാര്‍ നടപടിക്കെതിരെ സിബിഐ സുപ്രീംകോടതിയില്‍ സത്യവാങ്മൂലം നല്‍കി. കേന്ദ്ര ഏജന്‍സി അന്വേഷിച്ച കേസില്‍ സംസ്ഥാന സര്‍ക്കാര്‍ നിയമവിരുദ്ധമായാണ് തീരുമാനമെടുത്തതെന്നും സര്‍ക്കാര്‍ നടപടി സ്‌റ്റേ ചെയ്യണമെന്നും സത്യവാങ്മൂലത്തില്‍ സിബിഐ കുറ്റപ്പെടുത്തുന്നു.

2011 ജൂണില്‍ ഹൈക്കോടതി ജീവപര്യന്തം തടവു ശിക്ഷിച്ചതിനെതിരായി ലക്ഷ്മണ നല്‍കിയ അപ്പീല്‍ സുപ്രീംകോടതിയുടെ പരിഗണനയിലിരിക്കെ പ്രതിയെ വിട്ടയച്ച നടപടിയാണ് സിബിഐ ചോദ്യം ചെയ്തത്. ജീവപര്യന്തം തടവു ശിക്ഷയ്ക്ക് കോടതി വിധിച്ച ലക്ഷ്മണ രണ്ടുവര്‍ഷവും എട്ടുമാസത്തിനും ശേഷം 2013 ജൂലൈ നാലിന് മോചിതനാവുകയായിരുന്നു. ഇത് അനീതിയാണെന്ന് സിബിഐയുടെ സത്യവാങ്മൂലം പറയുന്നു. കേസ് അന്വേഷിച്ചത് കേന്ദ്ര ഏജന്‍സിയായ സിബിഐയാണ്. എന്നിട്ടും കേന്ദ്രസര്‍ക്കാരുമായി കൂടിയാലോചന നടത്താതെ സംസ്ഥാന സര്‍ക്കാര്‍ ഏകപക്ഷീയമായി നടപടി സ്വീകരിച്ചതു തെറ്റാണ്. സര്‍ക്കാര്‍ നടപടി നിയമവിരുദ്ധവും റദ്ദാക്കപ്പെടേണ്ടതുമാണ്,സത്യവാങ്മൂലത്തില്‍ പറയുന്നു.

കേന്ദ്ര ഏജന്‍സിയോ കേന്ദ്രനിയമങ്ങളോ ഉള്ള കേസില്‍ പ്രതികളെ വിട്ടയക്കാന്‍ സംസ്ഥാനസര്‍ക്കാരിന് അധികാരമുണ്ടോയെന്ന കാര്യം സുപ്രിംകോടതിയുടെ 'ഭരണഘടനാ ബഞ്ച് പരിശോധിച്ച് വരികയാണ്. ഇതില്‍ ഉത്തരവിറങ്ങിയിട്ടില്ല. ഈ പശ്ചാത്തലത്തിലാണ് സംസ്ഥാനസര്‍ക്കാര്‍ നടപടി സ്‌റ്റേ ചെയ്യണമെന്നാവശ്യപ്പെട്ട് സിബിഐ സത്യവാങ്മൂലം നല്‍കിയത്.

1970 ഫെബ്രുവരി 18നാണ് വയനാട് തിരുനെല്ലി കാട്ടില്‍ വര്‍ഗീസ് കൊല്ലപ്പെട്ടത്. 1998 ല്‍ മുന്‍കോണ്‍സ്റ്റബിള്‍ രാമചന്ദ്രന്‍ നായര്‍ നടത്തിയ വെളിപ്പെടുത്തലില്‍ വര്‍ഗീസിനെ വളഞ്ഞിട്ട് പിടിച്ച് കൈകാല്‍ ബന്ധിച്ചശേഷം വെടിവെച്ച് കൊല്ലുകയായിരുന്നു എന്ന് പുറംലോകത്തോട് പറഞ്ഞു. തുടര്‍ന്ന് രാമചന്ദ്രന്‍ നായര്‍ ഒന്നാംപ്രതിയായി സിബിഐ രജിസ്റ്റര്‍ ചെയ്ത കേസില്‍ ലക്ഷ്മണ രണ്ടാംപ്രതിയും അന്നത്തെ പോലീസ് മേധാവി വിജയന്‍ മൂന്നാം പ്രതിയുമായിരുന്നു.

അനാരോഗ്യം മാനിച്ച് ശിക്ഷാകാലാവധി കുറയ്ക്കണമെന്ന ലക്ഷ്മണയുടെ അഭ്യര്‍ത്ഥന ഹൈക്കോടതി നിരസിച്ചെങ്കിലും സംസ്ഥാന സര്‍ക്കാര്‍ പ്രതിയെ മോചിപ്പിച്ചിരുന്നു. സംസ്ഥാന സര്‍ക്കാര്‍ വിട്ടയച്ചതിനാല്‍ കേസ് പിന്‍വലിക്കണമെന്നാവശ്യപ്പെട്ട് സുപ്രിംകോടതിയില്‍ പ്രത്യേക അപേക്ഷ നല്‍കാന്‍ ഒരുങ്ങുകയാണ് ലക്ഷ്മണ.
    
</TEXT>
</DOC>