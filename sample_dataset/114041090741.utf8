<DOC>
<DOCNO>114041090741.utf8</DOCNO>
<TEXT>


           പോളിംഗ്‌ സ്റ്റേഷനില്‍ സംഘര്‍ഷം; അഞ്ചുപേര്‍ക്ക്‌ പരിക്ക്‌    

Thursday 10 April 2014 9:42 pm IST

        തിരുവനന്തപുരം: വേളിയിലെ പോളിംഗ്‌ സ്റ്റേഷന്‌ സമീപം എല്‍ഡിഎഫ്‌- യുഡിഎഫ്‌ പ്രവര്‍ത്തകര്‍ തമ്മില്‍ ഏറ്റുമുട്ടി. അഞ്ച്‌ എല്‍ഡിഎഫ്‌ പ്രവര്‍ത്തകര്‍ക്ക്‌ പരിക്കേറ്റു. ഇവരെ ആശുപത്രിയില്‍ പ്രവേശിപ്പിച്ചു. വേളി എല്‍പിഎസിലെ പോളിംഗ്‌ ബൂത്തില്‍ ഇന്നലെ രാവിലെ പത്തോടെ പോളിംഗ്‌ നടക്കുന്നതിനിടെയാണ്‌ സംഘര്‍ഷം. ബൂത്തിനകത്ത്‌ ആരംഭിച്ച വാക്കേറ്റമാണ്‌ സംഘര്‍ഷത്തില്‍ കലാശിച്ചത്‌. സംഘര്‍ഷത്തില്‍ എല്‍ഡിഎഫിന്റെ പോളിംഗ്‌ ഏജന്റിന്‌ മര്‍ദനമേറ്റതായി നേതൃത്വം പരാതിപ്പെട്ടു. സംഘര്‍ഷത്തെ തുടര്‍ന്ന്‌ അല്‍പനേരം പോളിംഗ്‌ നിര്‍ത്തിവച്ചു.
പോളിംഗ്‌ ബൂത്തിന്‌ സമീപത്തുണ്ടായിരുന്ന തടിക്കഷണങ്ങള്‍ ഉപയോഗിച്ചായിരുന്നു ഇരുവിഭാഗവും പരസ്പരം ആക്രമിച്ചത്‌. വിവരമറിഞ്ഞ്‌ ഡിസിപി അജിതാബീഗവും കൂടുതല്‍ പോലീസും സ്ഥലത്തെത്തി രംഗം ശാന്തമാക്കി. സ്ഥലത്ത്‌ സിപിഐ നേതാവ്‌ സി. ദിവാകരനും മറ്റ്‌ നേതാക്കളും എത്തിയിരുന്നു. പരിക്കേറ്റവരെ മെഡിക്കല്‍കോളേജ്‌ ആശുപത്രിയില്‍ പ്രവേശിപ്പിച്ചു. സംഘര്‍ഷത്തില്‍ എല്‍ഡിഎഫിന്റെ പോളിംഗ്‌ ഏജന്റിന്‌ മര്‍ദനമേറ്റതായി എല്‍ഡിഎഫ്‌ നേതൃത്വം ആരോപിച്ചു. പോളിംഗ്‌ ബുത്തിനു സമീപത്തുണ്ടായിരുന്ന തടിക്കഷണങ്ങള്‍ ഉപയോഗിച്ചായിരുന്നു ഇരുവിഭാഗവും പരസ്പരം ആക്രമിച്ചത്‌.
തെരഞ്ഞെടുപ്പ്‌ കമ്മിഷന്‍ നിയമിച്ച ബ്ലോക്ക്‌ ലെവല്‍ ഓഫീസര്‍ നല്‍കിയ സ്ലിപ്പ്‌ ഇല്ലാതെ വോട്ട്‌ രേഖപ്പെടുത്താനെത്തിയവര്‍ക്ക്‌ വോട്ട്‌ നിഷേധിച്ചുവെന്ന്‌ ആരോപിച്ച്‌ ആറ്റിങ്ങലിലെ ചില ബൂത്തുകളില്‍ വാക്കുതര്‍ക്കമുണ്ടായി.
അവനവഞ്ചേരിയിലെ പറവൂര്‍ക്കോണം സ്കൂളിലെ ബൂത്തുകളിലാണ്‌ പ്രധാനമായി വാക്കുതര്‍ക്കമുണ്ടായത്‌. പാര്‍ട്ടി ഇന്‍ഏജന്റുമാരാണ്‌ റിട്ടേണിംഗ്‌ ഓഫീസര്‍മാരുമായി വഴക്കടിച്ചത്‌. പോലീസെത്തി രംഗം ശാന്തമാക്കി. ആലംകോട്‌ യുപിഎസില്‍ ക്യൂ നിന്നവര്‍ തമ്മില്‍ സംസാരിച്ച്‌ വഴക്കായതും ചെറിയ സംഘര്‍ഷത്തിനിടയാക്കിയിരുന്നു. വട്ടിയൂര്‍ക്കാവ്‌ മണ്ഡലത്തില്‍ കൊടുങ്ങൂരില്‍ ബിജെപിയുടെ ഓഫീസ്‌ കോണ്‍ഗ്രസ്‌ പ്രവര്‍ത്തകര്‍ അക്രമിച്ചു. ബിജെപി പ്രവര്‍ത്തകരെ മര്‍ദ്ദിച്ച്‌ അവശരാക്കി. പരാതിനല്‍കിയിട്ടും പോലീസ്‌ നടപടിയെടുത്തില്ലെന്ന്‌ ബിജെപി പ്രവര്‍ത്തകര്‍ ആരോപിച്ചു.
ഒരുവാതില്‍ക്കോട്ടയില്‍ തെരഞ്ഞെടുപ്പ്‌ ബൂത്തായ എല്‍പി സ്കൂളില്‍ ഡിവൈഎഫ്‌ഐ പ്രവര്‍ത്തകര്‍ വോട്ടര്‍മാരെ സ്വാധീനിക്കാന്‍ ശ്രമിച്ചത്‌ സംഘര്‍ഷത്തിനിടയാക്കി. തെരഞ്ഞെടുപ്പ്‌ ഡ്യൂട്ടിക്കായി സര്‍ക്കാര്‍ നിയോഗിച്ച ബിഎല്‍ഒ വത്സലയും ഡിവൈഎഫ്‌ഐ പ്രവര്‍ത്തകരും ചേര്‍ന്ന്‌ ബൂത്തിനുള്ളില്‍ സ്ലിപ്പ്‌ എഴുതിക്കൊടുക്കുന്നതോടൊപ്പം വോട്ടര്‍മാരെ സ്വാധീനിച്ച്‌ ബെന്നറ്റിന്‌ വോട്ടുചെയ്യണമെന്ന്‌ അഭ്യര്‍ത്ഥന നടത്തിയതാണ്‌ സംഘര്‍ഷത്തിനിടയാക്കിയത്‌. ഇത്‌ മറ്റുരാഷ്ട്രീയപാര്‍ട്ടികളിലെ പ്രവര്‍ത്തകര്‍ ചോദ്യം ചെയ്തതോടെ ഡിവൈഎഫ്‌ഐ പ്രവര്‍ത്തകരും തമ്മില്‍ വാക്കേറ്റം ഉണ്ടാകുകയും ബിജെപി പ്രവര്‍ത്തകരുമായി ഉന്തുംതള്ളും വരെയെത്തി. പേട്ട സിഐ അഭിലാഷിന്റെ ഇടപെടലിനെ തുടര്‍ന്നാണ്‌ പ്രശ്നങ്ങള്‍ക്ക്‌ അയവുവന്നത്‌.
    
</TEXT>
</DOC>