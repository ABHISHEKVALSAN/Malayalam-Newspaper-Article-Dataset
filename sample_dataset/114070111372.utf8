<DOC>
<DOCNO>114070111372.utf8</DOCNO>
<TEXT>


           പശ്ചിമബംഗാള്‍ ഗവര്‍ണ്ണര്‍ എം.കെ. നാരായണന്‍ രാജിവെച്ചു    

Tuesday 1 July 2014 11:56 am IST

ന്യൂദല്‍ഹി: അഗസ്ത വെസ്റ്റ്‌ലാന്റ് ഹെലിക്കോപ്റ്റര്‍ അഴിമതിക്കേസില്‍ സിബിഐ ചോദ്യംചെയ്യപ്പെട്ട പശ്ചിമബംഗാള്‍ ഗവര്‍ണ്ണര്‍ എം.കെ. നാരായണന്‍ രാജിവെച്ചു. അടുത്ത ജനുവരിവരെ കാലാവധിയുണ്ടായിരുന്നു. 

ഗവര്‍ണ്ണര്‍ സ്ഥാനത്തു തുടരുന്നതു സംബന്ധിച്ച് കേന്ദ്രസര്‍ക്കാരിന് തീരുമാനിക്കാമെന്ന് നേരത്തെ എം.കെ. നാരായണന്‍ പറഞ്ഞിരുന്നു. കേന്ദ്രസര്‍ക്കാര്‍ ഔദ്യോഗികമായി ആവശ്യപ്പെട്ടാല്‍ മാത്രമേ രാജിവയ്ക്കൂ എന്നും അദ്ദേഹം നിലപാടെടുത്തു. എന്നാല്‍  വെള്ളിയാഴ്ച സിബിഐ സംഘം അഴിമതിക്കേസില്‍ ഗവര്‍ണ്ണറുടെ മൊഴി രേഖപ്പെടുത്തിയതോടെ രാജിവയ്ക്കാന്‍ നിര്‍ബന്ധിതനാവുകയായിരുന്നു. യുപിഎ സര്‍ക്കാരിന്റെ കാലത്ത് ദേശീയ സുരക്ഷാ ഉപദേഷ്ടാവ് പദവി വഹിച്ചിരുന്നു മുന്‍ ഇന്റലിജന്‍സ് ബ്യൂറോ ഡയറക്ടര്‍ കൂടിയാണ് മലയാളിയായ എം.കെ. നാരായണന്‍.

എം.കെ. നാരായണന്റെ രാജിയോടെ എന്‍ഡിഎ സര്‍ക്കാര്‍ അധികാരത്തിലെത്തിയ ശേഷം രാജിവെച്ചൊഴിഞ്ഞ ഗവര്‍ണ്ണര്‍മാരുടെ എണ്ണം നാലായി. ഉത്തര്‍പ്രദേശ് ഗവര്‍ണ്ണര്‍ ബി.എല്‍. ജോഷി, ഛത്തീസ്ഗഢ് ഗവര്‍ണ്ണര്‍ ശേഖര്‍ ദത്ത്, നാഗാലാന്റ് ഗവര്‍ണ്ണര്‍ അശ്വനി കുമാര്‍ എന്നിവര്‍ കഴിഞ്ഞ ദിവസങ്ങളില്‍ രാജിവെച്ചിരുന്നു. രാജിവെച്ച് നാല് ഗവര്‍ണ്ണര്‍മാരും മുന്‍ ഐഎഎസ്, ഐപിഎസ് ഉദ്യോഗസ്ഥന്‍മാരാണ്. രാഷ്ട്രീയ നിയമനങ്ങളിലൂടെ ഗവര്‍ണ്ണര്‍ പദവിയില്‍ നിയമിക്കപ്പെട്ട മഹാരാഷ്ട്ര ഗവര്‍ണ്ണര്‍ കെ. ശങ്കരനാരായണന്‍,കേരളാ ഗവര്‍ണര്‍ ഷീലാദീക്ഷിത് എന്നിവരുടെ രാജിക്കാര്യത്തില്‍ അവ്യക്തത തുടരുന്നുണ്ട്. രാജിയുണ്ടായില്ലെങ്കില്‍ ഇവരെ സംസ്ഥാനം മാറ്റിയേക്കുമെന്ന് സൂചനയുണ്ട്.

    
</TEXT>
</DOC>