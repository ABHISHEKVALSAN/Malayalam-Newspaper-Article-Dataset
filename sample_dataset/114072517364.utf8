<DOC>
<DOCNO>114072517364.utf8</DOCNO>
<TEXT>


           മയക്കുമരുന്ന് നല്‍കി മോഷണം പതിവാക്കിയ യുവാവും യുവതിയും പിടിയില്‍    

Friday 25 July 2014 12:35 am IST

ആലപ്പുഴ:  ദമ്പതികളെന്ന വ്യാജേന ആളുകളെ സമീപിച്ച് മയക്കുമരുന്ന് ചേര്‍ത്ത ഐസ്‌ക്രീം,  ബിസ്‌കറ്റ്, പാനീയങ്ങള്‍ എന്നിവ നല്‍കി സ്വര്‍ണവും പണവും കവര്‍ന്ന  യുവാവിനേയും യുവതിയേയും പോലീസ് അറസ്റ്റ് ചെയ്തു. കൊല്ലം പുത്തൂര്‍  പവിത്രേശ്വരം കാരിക്കാകരിമ്പിന്‍പുഴ പുഷ്പമംഗലത്തില്‍ ദില്‍ജിത്ത്  (കണ്ണന്‍-24), കോട്ടയം നാഗമ്പടം അരങ്ങത്തുമാലിയില്‍ ഗീത (39) എന്നിവരെയാണ്  ജില്ലാ പോലീസ് മേധാവിയുടെ നേതൃത്വത്തിലുള്ള ഡിവൈഎസ്പി: എം. ജോണ്‍സണ്‍ ജോസഫ്  തലവനായ സ്‌പെഷ്യല്‍ സ്‌ക്വാഡ് അറസ്റ്റ് ചെയ്തത്. ഇവരെ കോടതിയില്‍  ഹാജരാക്കി റിമാന്‍ഡ് ചെയ്തു. കൂടുതല്‍ ചോദ്യം ചെയ്യലിനായി കസ്റ്റഡിയില്‍  വിട്ടുകിട്ടുന്നതിന് അപേക്ഷ നല്‍കുമെന്ന് ഡിവൈഎസ്പി പറഞ്ഞു.
അറസ്റ്റിലായ  ഗീത മൂന്ന് മക്കളുടെ അമ്മയാണ്. ഇരുവര്‍ക്കുമെതിരെ പത്തനംതിട്ട, കോട്ടയം,  കൊല്ലം, എറണാകുളം, ആലപ്പുഴ ജില്ലകളില്‍ നിരവധി കേസുകളുണ്ട്.  രാഷ്ട്രീയക്കാരന്‍, ഗായകന്‍, ജ്യോത്സ്യന്‍ തുടങ്ങി സമൂഹത്തില്‍ ഉന്നത  സ്ഥാനമുള്ളവര്‍ പോലും ഇവരുടെ ലൈംഗിക തട്ടിപ്പുകളില്‍  കുടുങ്ങിയിട്ടുണ്ടെന്ന് പോലീസ് പറഞ്ഞു. കമ്പ്യൂട്ടര്‍ എയ്ഡഡ് പോലീസ്  സര്‍വീസ് സെല്ലിന്റെയും സൈബര്‍ സെല്ലിന്റെയും സഹായത്തോടെ ദിവസങ്ങളോളം  പിന്തുടര്‍ന്നാണ് ഇരുവരെയും പിടികൂടിയത്. നിരവധി തട്ടിപ്പ് കേസുകളില്‍  പ്രതികളായ ഇവര്‍ മുമ്പും   അറസ്റ്റിലായിട്ടുണ്ട്.
നാലംഗ തട്ടിപ്പു  സംഘത്തിലെ കണ്ണികളായ ഇവരില്‍ ജ്യോതിഷ് എന്നയാള്‍ ജയിലിലാണ്. സംഘത്തില്‍  നിന്ന് വിട്ടുപോന്ന കോട്ടയം സ്വദേശിനി ഇന്ദുവിന്റെ സഹായത്തോടെയാണ്  കണ്ണനെയും ഗീതയെയും പോലീസ് പിടികൂടിയത്. തട്ടിപ്പ് നടത്തി സ്വരൂപിച്ച പണം  ഉപയോഗിച്ച് ആലപ്പുഴ തിരുവമ്പാടിയിലെ കാര്‍ ഷോറൂമില്‍ നിന്ന് കാര്‍  വാങ്ങാനെത്തിയ ശേഷം ഇവിടെ സൂക്ഷിച്ചിട്ടു പോയ ഇരുചക്രവാഹനം എടുക്കാന്‍  വന്നപ്പോഴാണ് ദില്‍ജിത്ത് പോലീസ് പിടിയിലാകുന്നത്. പിന്നീട് ഇയാളുമായെത്തി  തിരുവല്ല റെയില്‍വേ സ്‌റ്റേഷനില്‍ നിന്ന് ഗീതയെയും അറസ്റ്റ്  ചെയ്യുകയായിരുന്നെന്ന് ജില്ലാ പോലീസ് മേധാവി കെ.കെ. ബാലചന്ദ്രനും  ഡിവൈഎസ്പിയും പറഞ്ഞു. തൊണ്ടിമുതല്‍ ഭൂരിഭാഗവും കണ്ടെടുത്തതായി അവര്‍  പറഞ്ഞു.
ജില്ലയുടെ വിവിധ ഭാഗങ്ങളിലും പത്തനംതിട്ട, കോട്ടയം, കൊല്ലം,  എറണാകുളം ജില്ലകളിലും നിരവധി തട്ടിപ്പ് കേസുകളില്‍ പ്രതികളാണിരുവരും.  കഴിഞ്ഞ പത്തിന് കുട്ടനാട്, കൈനടി പോലീസ് സ്‌റ്റേഷന്‍ പരിധിയില്‍പ്പെട്ട  നീലംപേരൂര്‍ ഭാഗത്ത് റിട്ട. നഴ്‌സിന്റെ വീട്ടിലെത്തി അവരുടെ ആതിഥ്യം  സ്വീകരിക്കുന്നതിനിടെ ശീതള പാനീയത്തില്‍ മയക്കുപൊടി കലര്‍ത്തി നല്‍കി  അബോധാവസ്ഥയിലാക്കി നാലര പവന്‍ മാലയും 1,000 രൂപയും കവര്‍ന്നു. ഒരാഴ്ച  മുമ്പ് ആറന്മുള ഭാഗത്ത് റോഡിലൂടെ നടന്നുപോയ സ്ത്രീക്ക് ഇവരുടെ കാറില്‍  ലിഫ്ട് നല്‍കി അവരുടെ സ്വര്‍ണമാലയും കമ്മല്‍, വള എന്നിവയും കവര്‍ന്നു.  മുഹമ്മ, തണ്ണീര്‍മുക്കം, തോട്ടപ്പള്ളി, എടത്വ എന്നിവിടങ്ങളിലും ഇത്തരം  തട്ടിപ്പുകള്‍ നടത്തിയിട്ടുണ്ട്.
ജില്ലയില്‍ നിലവില്‍ ഏഴ് കേസുകളാണ്  ഇരുവര്‍ക്കുമെതിരെയുള്ളത്. കോട്ടയം വെസ്റ്റ് പോലീസ് സ്‌റ്റേഷന്‍ പരിധിയില്‍  പെട്ട ഒരു സ്ത്രീയില്‍ നിന്ന് സൗഹൃദം നടിച്ച് അവരുടെ വീട്ടിലെത്തി പത്തര  പവന്‍ തൂക്കംവരുന്ന സ്വര്‍ണാഭരണം കൈക്കലാക്കിയ കേസ് കോടതിയില്‍  വിചാരണയിലാണ്. പലരെയും ലൈംഗികമായി വശീകരിച്ച് ലോഡ്ജുകളിലെത്തിച്ചും പണം  തട്ടിയിട്ടുണ്ടെന്ന് പോലീസ് പറഞ്ഞു.
കുറവിലങ്ങാട്ട് ഒരു  രാഷ്ട്രീയക്കാരനെയും കുമരകത്ത് ഒരു ജ്യോത്സ്യനെയും എറണാകുളത്ത് ഒരു  ഗായകനെയും ഇത്തരത്തില്‍ ഭീഷണിപ്പെടുത്തി പണം തട്ടിയിട്ടുണ്ട്. ഗീത പര്‍ദ  ധരിച്ചും കോട്ടയത്ത് തട്ടിപ്പ് നടത്തിയതായി പോലീസ് പറഞ്ഞു. ഇവര്‍  പിടിയിലായതോടെ കൂടുതല്‍ പരാതിക്കാര്‍ എത്തുമെന്നാണ് പോലീസ് പറയുന്നത്.  പലരും മാനക്കേട് ഭയന്ന് പോലീസില്‍ പരാതി നല്‍കാന്‍ തയാറായിട്ടില്ല. സൗത്ത്  സിഐ: ഷാജിമോന്‍ ജോസഫ്, അമ്പലപ്പുഴ സിഐ: എസ്. സാനി, കൈനടി എസ്‌ഐ: ഏലിയാസ്  പി. ജോര്‍ജ് എന്നിവരടങ്ങുന്ന സംഘമാണ് അറസ്റ്റിന് നേതൃത്വം നല്‍കിയത്.
    
</TEXT>
</DOC>