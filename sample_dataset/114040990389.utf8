<DOC>
<DOCNO>114040990389.utf8</DOCNO>
<TEXT>


           ജാട്ടിനെ ഒബിസിയിലുള്‍പ്പെടുത്തിയ വിജ്ഞാപനത്തിന് സ്റ്റേ ഇല്ല     

Wednesday 9 April 2014 1:44 pm IST

ന്യൂദല്‍ഹി: ജാട്ട് സമുദായത്തെ ഒബിസി വിഭാഗത്തിലുള്‍പ്പെടുത്തിയ വിജ്ഞാപനം സ്റ്റേ ചെയ്യുന്നതിന് സുപ്രീം കോടതി വിസമ്മതിച്ചു. പ്രാഥമിക ദൃഷ്ടിയില്‍ ജാട്ടിനെ ഒബിസി വിഭാഗത്തിലുള്‍പ്പെടുത്തിയത് തൃപ്തികരമാണെന്ന് ഉത്തരവ് പുറപ്പെടുവിച്ചു കൊണ്ട് കോടതി വ്യക്തമാക്കി.

ഏപ്രില്‍ ഒന്നിനാണ് കേന്ദ്രം ഇതു സംബന്ധിച്ച അപേക്ഷ കോടതിയില്‍ സമ്മര്‍പ്പിച്ചത്. വിഷയത്തില്‍ ദേശീയ പിന്നാക്ക കമ്മീഷന്റെ(എന്‍സിബിസി) പരിഗണനയുണ്ടെന്ന് കാണിക്കുന്ന എല്ലാ രേഖകളും ഹാജരാക്കാന്‍ കേന്ദ്രത്തോട് കോടതി ആവശ്യപ്പെട്ടിരുന്നു. എന്നാല്‍ എന്‍സിബിസി ഈ ശുപാര്‍ശയെ എതിര്‍ത്തു.

സാമിന്ദര്‍ സമുദായക്കാര്‍ കൂടുതലുള്ള ജാട്ട് മുന്നോക്ക വിഭാഗത്തില്‍ പെട്ടതാണെന്ന് എന്‍സിബിസി വാദിച്ചു. വിഷയം പ്രാധാന്യമേറിയതാണെന്നും അതിനാല്‍ തന്നെ എജിയോട് നിയമോപദേശം ആവശ്യപ്പെടേണ്ടതുണ്ടെന്നും കോടതി നിരീക്ഷിക്കുകയും ഏപ്രില്‍ ഒമ്പതിന് വാദം കേള്‍ക്കുന്നതിന് മാറ്റി വയ്ക്കുകയുമായിരുന്നു.

കഴിഞ്ഞ മാസം ജാട്ട് സമുദായത്തിന് സര്‍ക്കാര്‍ ജോലികളില്‍ സംവരണം ഏര്‍പ്പെടുത്തി കേന്ദ്രം വിജ്ഞാപനം പുറപ്പെടുവിച്ചിരുന്നു. തെരഞ്ഞെടുപ്പ് വരാനിരിക്കെ വിഷയം കൊണ്ടു വന്നത് യുപിഎ സര്‍ക്കാരിന്റെ വോട്ട് ബാങ്കിംഗ് തന്ത്രമാണെന്ന് വ്യക്തമായിരുന്നു.
    
</TEXT>
</DOC>