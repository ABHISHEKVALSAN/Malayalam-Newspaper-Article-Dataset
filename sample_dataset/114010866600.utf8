<DOC>
<DOCNO>114010866600.utf8</DOCNO>
<TEXT>


           ഗാഡ്ഗില്‍: വി.എസിന്റെ അഭിപ്രായം തെറ്റിദ്ധാരണ മൂലമാകാമെന്ന് പിണറായി     

Wednesday 8 January 2014 2:54 pm IST

കോഴിക്കോട്: പശ്ചിമഘട്ട സംരക്ഷണത്തെക്കുറിച്ച് പ്രതിപാദിക്കുന്ന ഗാഡ്ഗില്‍ റിപ്പോര്‍ട്ടിനെ പ്രതിപക്ഷ നേതാവ് വി.എസ് അനുകൂലിച്ചത് തെറ്റിദ്ധാരണ മൂലമാകാമെന്ന് സിപി‌എം സംസ്ഥാന സെക്രട്ടറി പിണറായി വിജയന്‍. മലയോര കര്‍ഷകരെ അടക്കം തെരുവില്‍ ഇറക്കുന്നതാണ് ഗാഡ്ഗില്‍ റിപ്പോര്‍ട്ടെന്നും അതിനോട് പാര്‍ട്ടി യോജിക്കുന്നില്ലെന്നും അദ്ദേഹം പറഞ്ഞു. 

ഇന്നലെയാണ് ഗാഡ്ഗില്‍ കമ്മിറ്റി റിപ്പോര്‍ട്ടിനെ അനുകൂലിച്ചു വി എസ് അച്യുതാനന്ദന്‍ രംഗത്തു വന്നത്. ക്വാറി, വനം മാഫിയകള്‍ക്ക് അനുകൂലമാണ് കസ്തൂരി രംഗന്‍ റിപ്പോര്‍ട്ട്. എന്നാല്‍ ഗാഡ്ഗില്‍ കമ്മറ്റി റിപ്പോര്‍ട്ട് വനം, ക്വാറി മാഫിയകള്‍ക്ക് എതിരായിരുന്നെന്നും വിഎസ് പറഞ്ഞു. വിഎസ്സിന്റെ അഭിപ്രായം തള്ളിയാണ് പിണറായി ഇന്ന് രംഗത്തെത്തിയത്. 

കരിമണല്‍ ഖനനത്തെയും പിണറായി അനുകൂലിച്ചു. കരിമണല്‍ ഖനനത്തെക്കുറിച്ചുള്ള അനാവശ്യ വിവാദങ്ങള്‍ ശരിയല്ല. അസംസ്കൃത വസ്തുക്കള്‍ മൂല്യവര്‍ധിത വസ്തുക്കളായി എങ്ങനെ നല്‍കാമെന്നാണ് കണ്ടെത്തേണ്ടത്. ഇപ്പോള്‍ നഷ്ടത്തില്‍ പ്രവര്‍ത്തിക്കുന്ന കെ.എം.എം.എല്ലിനെ ലാഭത്തിലാക്കുന്ന നടപടികള്‍ ഇടത് ഭരണം വന്നാല്‍ സ്വീകരിക്കുമെന്നും പിണറായി പറഞ്ഞു. 

മനുഷ്യനെ പരിഗണിക്കാതെയുള്ള പരിസ്ഥിതി സംരക്ഷണം സാധ്യമാകില്ലെന്ന് നേരത്തെ ഫെയ്‌സ് ബുക്ക് പോസ്റ്റിലും പിണറായി അഭിപ്രായപ്പെട്ടിരുന്നു. കൊയിലാണ്ടിയിലെ പ്രശ്‌നം പാര്‍ട്ടിയ്ക്കുള്ളില്‍ പരിഹരിക്കുമെന്ന് പിണറായി വ്യക്തമാക്കി.  സംസ്ഥാനത്തു നടക്കുന്നതു തെറ്റുകള്‍ക്ക് നേതൃത്വം നല്‍കുന്ന ഭരണമാണ് കേരളത്തിലിപ്പോഴെന്നും മുഖ്യമന്ത്രി അടക്കമുള്ള കോണ്‍ഗ്രസുകാര്‍ തെറ്റായ കാര്യങ്ങളാണ് നടപ്പാക്കിക്കൊണ്ടിരിക്കുന്നതെന്നും നേരത്തേ പന്തീരാങ്കാവില്‍ പാര്‍ട്ടി പാരിപാടിയില്‍ പിണറായി പറഞ്ഞിരുന്നു.

മുഖ്യമന്ത്രി ഉമ്മന്‍ചാണ്ടിയുടെ പ്രചരണത്തിനായാണ് ജനസമ്പര്‍ക്ക പരിപാടി ഇപ്പോള്‍ സംഘടിപ്പിക്കുന്നത്. യഥാര്‍ത്ഥത്തില്‍ ഉദ്യോഗസ്ഥര്‍ ചെയ്യേണ്ട പണിയാണ് മുഖ്യമന്ത്രി ചെയ്യുന്നത്. ജനസമ്പര്‍ക്ക പരിപാടിയിലെത്തുന്നവരെല്ലാം ഇപ്പോള്‍ നിരാശരാണെന്നും പിണറായി പറഞ്ഞു.
 
    
</TEXT>
</DOC>