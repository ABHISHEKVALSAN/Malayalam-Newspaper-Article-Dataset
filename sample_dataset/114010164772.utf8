<DOC>
<DOCNO>114010164772.utf8</DOCNO>
<TEXT>


           പാചകവാതക വില വര്‍ദ്ധിപ്പിച്ചിട്ടില്ലെന്ന് മുഖ്യമന്ത്രി    

Wednesday 1 January 2014 3:30 pm IST

തിരുവനന്തപുരം: പാചകവാതക വില വര്‍ദ്ധിപ്പിച്ചിട്ടില്ലെന്ന് പെട്രോളിയം മന്ത്രി വീരപ്പ മൊയ്‌ലി തന്നോട് പറഞ്ഞതായി മുഖ്യമന്ത്രി. സബ്സിഡിക്കായി ആധാര്‍ നിര്‍ബന്ധമാക്കുന്നത് രണ്ട് മാസത്തേക്ക് നീട്ടിയതായും അദ്ദേഹം അറിയിച്ചു. അടുത്ത കേന്ദ്ര മന്ത്രിസഭായോഗത്തില്‍ ഇക്കാര്യം തീരുമാനമാകുമെന്നും അദ്ദേഹം അറിയിച്ചു. 

മറ്റു സംസ്ഥാനങ്ങള്‍ ഇക്കാര്യത്തില്‍ സഹകരിക്കുന്നുണ്ടെന്ന് അദ്ദേഹം വ്യക്തമാക്കിയെങ്കിലും കേരളത്തിന്റെ ആവശ്യം അംഗീകരിക്കുകയായിരുന്നു. മന്ത്രിസഭായോഗ തീരുമാനങ്ങള്‍ വിശദീകരിക്കുന്നതിനിടെയാണ് ഇക്കാര്യം മുഖ്യമന്ത്രി അറിയിച്ചത്. പെട്രോളിയം മന്ത്രാലയം ഇക്കാര്യം സംസ്ഥാന സര്‍ക്കാരിനെ അറിയിച്ചിട്ടുണ്ടെന്ന് മന്ത്രി അനൂപ് ജേക്കബും അറിയിച്ചു.  കേരളത്തില്‍ 32 ലക്ഷം പേര്‍ ഇനിയും ആധാറിനെ ബാങ്ക് അക്കൗണ്ടുമായി ബന്ധിപ്പിക്കാനുണ്ട്. 

ഗ്യാസ് വില വര്‍ദ്ധനവിനെ കുറിച്ച് മാധ്യമങ്ങളിലൂടെയാണ് അറിഞ്ഞതെന്നാണ് വാര്‍ത്താസമ്മേളനത്തില്‍ മുഖ്യമന്ത്രി പറഞ്ഞത്. തുടര്‍ന്ന് ഇതിനെ കുറിച്ച് താന്‍ കേന്ദ്ര പെട്രോളിയം മന്ത്രിയായ വീരപ്പ മൊയ്‌ലിയോട് ആരാഞ്ഞെങ്കിലും വിലവര്‍ദ്ധിപ്പിച്ചിട്ടില്ലെന്നാണ് അദ്ദേഹം തന്നെ അറിയിച്ചത്. എന്നാല്‍ പെട്രോളിയം കമ്പനികള്‍ വില വര്‍ദ്ധിപ്പിച്ച കാര്യം മാധ്യമപ്രവര്‍ത്തകര്‍ ശ്രദ്ധയില്‍പെടുത്തിയപ്പോള്‍ ആശയക്കുഴപ്പത്തിലായ മുഖ്യമന്ത്രി അങ്ങനെയെങ്കില്‍ കൂടിയ വാറ്റ് നികുതി ഒഴിവാക്കുമെന്ന് അറിയിച്ചു.

പെട്രോളിയം മന്ത്രാലയത്തിന്റെ ഔദ്യോഗിക പ്രഖ്യാപനമില്ലാതെയാണ് എണ്ണക്കമ്പനികള്‍ പാചകവാതക വിലകുത്തനെ ഉയര്‍ത്തിയതെന്നാണ് സൂചന. ഗാര്‍ഹിക ഉപഭോക്താക്കള്‍ക്കുള്ള സിലിണ്ടറിന് 230 രൂപ 16 പൈസയുടെ വര്‍ധനവാണ് എണ്ണക്കമ്പനികള്‍ വരുത്തിയത്. കൂടിയ വില പ്രകാരം 1,293 രൂപ 50 പൈസയാണ് ഇനി നല്‍കേണ്ടത്. വാണിജ്യ സിലിണ്ടറുകള്‍ക്ക് 385 രൂപയാണ് അധികവില. 




    
</TEXT>
</DOC>