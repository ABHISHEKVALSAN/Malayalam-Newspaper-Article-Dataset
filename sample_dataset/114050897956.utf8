<DOC>
<DOCNO>114050897956.utf8</DOCNO>
<TEXT>


           ആറന്‍മുളയിലെ സര്‍ക്കാര്‍ നിലപാട്‌ ജനവിരുദ്ധം: പ്രസാദ്‌ വേരുങ്കല്‍    

Thursday 8 May 2014 10:50 pm IST

        ആറന്മുള : കേരളത്തിന്റെ സാംസ്കാരിക ലോകവും എഴുപത്തിനാല്‌ എംഎല്‍എ മാര്‍ ഉള്‍പ്പെടെയുള്ള ജനപ്രതിനിധികളും പ്രദേശത്തെ ജനങ്ങളും എതിര്‌ നില്‍ക്കുന്ന വിമാനത്താവളപദ്ധതിക്ക്‌ പിന്തുണ നല്‍കുന്ന സര്‍ക്കാര്‍ നിലപാട്‌ ജനവിരുദ്ധവും വഞ്ചനാപരവുമാണെന്ന്‌ ആറന്‍മുള ഗ്രാമപഞ്ചായത്ത്‌ അംഗം പ്രസാദ്‌ വേരുങ്കല്‍ അഭിപ്രായപ്പെട്ടു. വിമാനത്താവള വിരുദ്ധ സമരത്തിന്റെ എണ്‍പത്തിഏഴാം ദിവസം സത്യഗ്രഹം ഉദ്ഘാടനം ചെയ്ത്‌ സംസാരിക്കുകയായിരുന്നു പ്രസാദ്‌ വേരുങ്കല്‍.
ഗ്രീന്‍ ട്രൈബ്യൂണലില്‍ ഹര്‍ജി നല്‍കിയവര്‍ക്ക്‌ അതിനുള്ള അവകാശമില്ലായെന്ന്‌ സര്‍ക്കാര്‍ അഭിഭാഷകന്‍ വാദിക്കുമ്പോള്‍ എല്ലാ പൗരാവകാശവും നിഷേധിക്കുകയാണ്‌ സര്‍ക്കാര്‍ ചെയ്യുന്നത്‌. നിലവിലെ നിയമങ്ങളും ചട്ടങ്ങളും കെജിഎസ്‌ പോലെയുള്ള കുത്തക കമ്പിനികള്‍ക്കായി ഏതുരീതിയിലും വളച്ചൊടിക്കുന്ന സര്‍ക്കാരാണ്‌ ജനങ്ങളുടെ അവകാശങ്ങളെ നിഷേധിക്കുന്നതെന്ന്‌ പ്രസാദ്‌ വേരുങ്കല്‍ അഭിപ്രായപ്പെട്ടു. എന്തൊക്കെ വഴിവിട്ട സഹായങ്ങള്‍ സര്‍ക്കാര്‍ നല്‍കിയാലും ആറന്‍മുളയില്‍ വിമാനത്താവളം നിര്‍മ്മിക്കാന്‍ ആറന്‍മുളക്കാര്‍ അനുവദിക്കില്ല.
സത്യഗ്രഹത്തില്‍ പള്ളിയോട സേവാസംഘം പ്രതിനിധി കെ. അപ്പുക്കുട്ടന്‍ നായര്‍ അദ്ധ്യക്ഷത വഹിച്ചു. കോണ്‍ഗ്രസ്‌ ആറന്‍മുള മുന്‍ മണ്ഡലം പ്രസിഡന്റ്‌ ഷാജി ചാക്കോ സ്വാഗതം പറഞ്ഞു. സിപിഐ(എം) ജില്ലാ സെക്രട്ടറിയേറ്റ്‌ അംഗം റ്റി.കെ.ജി. നായര്‍, സിപിഐ ജില്ലാ സെക്രട്ടറി പി. പ്രസാദ്‌, മല്ലപ്പുഴശ്ശേരി ഗ്രാമപഞ്ചായത്ത്‌ മുന്‍ പ്രസിഡന്റ്‌ സാവിത്രി ബാലന്‍, കുറുന്താര്‍ പാടശേഖര സമിതി പ്രസിഡന്റ്‌ ഉത്തമന്‍ കുറുന്താര്‍, ആറന്‍മുള വിജയകുമാര്‍, കെ.ഐ. ജോസഫ്‌ എന്നിവര്‍ സംസാരിച്ചു. സത്യാഗ്രഹത്തിന്റെ എണ്‍പത്തിയെട്ടാം ദിവസമായ വെള്ളിയാഴ്ച ആര്‍എസ്‌എസ്‌ പ്രാന്തസഹ കാര്യവാഹ്‌ പി.എന്‍. ഈശ്വരന്‍ ഉദ്ഘാടനം ചെയ്യും.
    
</TEXT>
</DOC>