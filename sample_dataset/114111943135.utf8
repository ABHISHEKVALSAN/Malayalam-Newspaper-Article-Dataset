<DOC>
<DOCNO>114111943135.utf8</DOCNO>
<TEXT>


           മുല്ലപ്പെരിയാര്‍: 2718 ഏക്കര്‍ വനഭൂമി വെള്ളത്തിനടിയില്‍    

Wednesday 19 November 2014 11:02 pm IST

        കുമളി: മുല്ലപ്പെരിയാറില്‍ ജലനിരപ്പ് 141.6 അടിയിലെത്തിയതോടെ 2718 ഏക്കര്‍ വനഭൂമി വെള്ളത്തിനടിയിലായി. ജലനിരപ്പുയര്‍ന്നതോടെ പെരിയാര്‍ തടാകത്തിലെ മരക്കുറ്റികളില്‍ കണ്ടുവന്നിരുന്ന പ്രത്യേക വിഭാഗങ്ങളില്‍പ്പെട്ട പക്ഷികളെ കാണാനില്ലെന്ന് പെരിയാര്‍ സങ്കേതത്തിലെ ഉദ്യോഗസ്ഥര്‍ പറഞ്ഞു.

അത്യപൂര്‍വ്വമായ സസ്യ ജന്തുജാലങ്ങളുടെ കലവറയാണ് വെള്ളം ഉയര്‍ന്നതോടെ നഷ്ടമാകുന്നത്. ഡാമില്‍ ക്രമാതീതമായി ജലനിരപ്പുയരുന്നത് പെരിയാര്‍ വന്യജീവി സങ്കേതത്തെ വന്‍ പാരിസ്ഥിതിക പ്രശ്‌നങ്ങളിലേക്ക് നയിക്കുമെന്ന് പരിസ്ഥിതി പ്രവര്‍ത്തകര്‍ വിലയിരുത്തി. ഇതുമുലം ഡാമിലെ ജലനിരപ്പ് ഉയര്‍ന്ന് ആനകള്‍ പതിവായി സഞ്ചരിക്കുന്ന ആനത്താരകള്‍ വെള്ളത്തിനടിയിലായി. വന്യജീവി സങ്കേതത്തിലെ ആയ്യപ്പന്‍കുറുക്ക്, ഇടപ്പാളയം എന്നീ ആനത്താരകള്‍ പൂര്‍ണ്ണമായും വെള്ളത്താല്‍ മൂടപ്പെട്ടു.

ആനകളുടെ സ്വാഭാവിക വഴിയും ചതുപ്പുകളിലുണ്ടായിരുന്ന ചണ്ണ, ഈറ്റ മറ്റു സസ്യാഹാരങ്ങള്‍ തുടങ്ങിയവ വെള്ളത്തിനടിയിലായതോടെ സ്വാഭാവിക ആവാസവ്യവസ്ഥ വിട്ട് ആന ഉള്‍പ്പെടെയുള്ള വന്യമൃഗങ്ങള്‍ ജനവാസ കേന്ദ്രങ്ങളില്‍ ശല്യം ഉണ്ടാക്കുന്നതും പതിവായിട്ടുണ്ട്. ജലനിരപ്പ് ഉയര്‍ന്നതോടെ കാട്ടുപന്നി, കരടി, കുരങ്ങ് തുടങ്ങിയ മൃഗങ്ങള്‍ കൃഷിയും മറ്റും നശിപ്പിക്കുന്നതായി പരാതി ഉയര്‍ന്നിട്ടുണ്ട്.

കൂടുതല്‍ ജലനിരപ്പ് ഉയരുന്നതോടെ വന്യമൃഗങ്ങളുടെ ആക്രമണം വര്‍ദ്ധിക്കാനിടയുണ്ടെന്ന ഭീതിയിലാണ് പ്രദേശവാസികള്‍. ജലനിരപ്പുയര്‍ന്ന സാഹചര്യത്തില്‍ നദീതീര പ്രദേശങ്ങളില്‍ മാത്രം തീറ്റതേടിയിരുന്ന മാന്‍, മുയല്‍ വര്‍ഗ്ഗത്തില്‍പ്പട്ട മൃഗങ്ങളെ കടുവകളും മറ്റു മാംസഭുക്കുകളും വേട്ടയാടുന്നതിന്റെ എണ്ണം വര്‍ദ്ധിച്ചിരിക്കുന്നു.
പെരിയാര്‍ വന്യജീവി കേന്ദ്രത്തിലെ അപൂര്‍വ്വയിനത്തില്‍പ്പെട്ട ഓര്‍ക്കിഡുകളും വിവിധയിനം ശലഭങ്ങളും നാശത്തിന്റെ വക്കിലാണ്.
    
</TEXT>
</DOC>