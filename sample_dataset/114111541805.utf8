<DOC>
<DOCNO>114111541805.utf8</DOCNO>
<TEXT>


           അന്യസംസ്ഥാന യുവതി  വാടകവീട്ടില്‍ തല തകര്‍ന്ന്  മരിച്ച നിലയില്‍    

Saturday 15 November 2014 9:39 pm IST

        തൊടുപുഴ: അന്യ സംസ്ഥാന യുവതി വാടകവീട്ടില്‍ തല തകര്‍ന്ന് മരിച്ച നിലയില്‍. ഭര്‍ത്താവിനെയും കുഞ്ഞിനെയും ദുരൂഹ സാഹചര്യത്തില്‍ കാണാതായി. തൊടുപുഴ ഇടവെട്ടി മങ്ങാട്ട് വീട്ടില്‍ മുജീബിന്റെ വാടക കെട്ടിടത്തില്‍ താമസിച്ചിരുന്ന പശ്ചിമബംഗാള്‍ സ്വദേശി മുര്‍ഷിദാബാദ് നസീമ ബേവ (28) യാണ് മരിച്ചത്. ഇന്നലെ രാവിലെ 11 മണിയോടെയാണ് സംഭവം പുറംലോകമറിയുന്നത്. വീടിന് സമീപത്തുള്ളവരാണ് സംഭവം ആദ്യം അറിഞ്ഞത്.

ഉടന്‍ തന്നെ തൊടുപുഴ പോലീസില്‍ വിവരമറിയിച്ചു. സി.ഐ.യുടെ നേതൃത്വത്തിലുള്ള പോലീസ് സംഘം നടത്തിയ പരിശോധനയില്‍ തല തകര്‍ന്നാണ് യുവതി മരിച്ചതെന്ന് സ്ഥിരീകരിച്ചു. 5 ദിവസം മുമ്പാണ് ഈ കുടുംബം ഇവിടെ എത്തിയത്. വെള്ളിയാഴ്ച രാത്രി അപരിചിതരായ 3 യുവാക്കള്‍ ഇവരുടെ വീട്ടില്‍ എത്തിയിരുന്നു. എന്തിനാണ് ഇവര്‍ എത്തിയതെന്നതിനെക്കുറിച്ച് പോലീസ് അന്വേഷണം ആരംഭിച്ചിട്ടുണ്ട്. മരിച്ച നസീമയുടെ ഭര്‍ത്താവ് മെര്‍ജുല്‍ ഇസ്ലാം ഷെയ്ഖ്, 5 വയസ്സുള്ള ആണ്‍കുട്ടി എന്നിവരെ കണ്ടെത്തിയാലേ കൊലപാതകത്തിന്റെ ചുരുളഴിയൂ എന്ന് പോലീസ് പറഞ്ഞു. മെര്‍ജുല്‍ ഇസ്ലാമം ഷെയ്ഖിനെ കസ്റ്റഡിയിലെടുത്തതായും റിപ്പോര്‍ട്ടുണ്ട്.
    
</TEXT>
</DOC>