<DOC>
<DOCNO>114052903474.utf8</DOCNO>
<TEXT>


           ആറന്മുളയില്‍ വിമാനമിറങ്ങില്ല    

Thursday 29 May 2014 12:38 am IST

ചെന്നൈ: നിര്‍ദ്ദിഷ്ട ആറന്മുള വിമാനത്താവള നിര്‍മ്മാണത്തിന് മുന്‍ കേന്ദ്രസര്‍ക്കാര്‍ നല്‍കിയ പാരിസ്ഥിതികാനുമതി സുപ്രീംകോടതിയുടെ ദേശീയ ഹരിത ട്രിബ്യൂണലിന്റെ ചെന്നൈ ബെഞ്ച് റദ്ദാക്കി. കേരളത്തില്‍ പത്തനംതിട്ട ജില്ലയിലെ ആറന്മുളയില്‍ വിമാനത്താവളം നിര്‍മ്മിക്കാന്‍ യുപിഎ സര്‍ക്കാരിലെ വനം, പരിസ്ഥിതി മന്ത്രാലയം നല്‍കിയ അനുമതിയാണ് ആറന്മുള പൈതൃക ഗ്രാമ സംരക്ഷണ കര്‍മ്മസമിതിയുടെ നേതൃത്വത്തില്‍ നടത്തിയ നീണ്ട നിയമയുദ്ധത്തിനൊടുവില്‍ റദ്ദാക്കപ്പെട്ടത്. പദ്ധതി പ്രദേശത്ത് വിമാനത്താവളവുമായി ബന്ധപ്പെട്ട നിര്‍മ്മാണ പ്രവര്‍ത്തനങ്ങളൊന്നും നടത്താന്‍ പാടില്ലെന്ന് നിര്‍മ്മാണക്കമ്പനിയായ കെജിഎസ് ഗ്രൂപ്പിന് ട്രിബ്യൂണല്‍ നിര്‍ദ്ദേശം നല്‍കി. ഇതോടെ ആറന്മുളയില്‍ വിമാനമിറങ്ങില്ലെന്ന കാര്യത്തില്‍ ഏറെക്കുറേ ഉറപ്പായി.
ആറന്മുള പൈതൃക ഗ്രാമ സംരക്ഷണ കര്‍മ്മസമിതി, സിപിഎം, സിപിഐ, പരിസ്ഥിതി പ്രവര്‍ത്തകരായ രംഗനാഥന്‍, റോയിസണ്‍ എന്നിവര്‍ നല്‍കിയ ഹര്‍ജിയിലാണ് ഹരിത ട്രിബ്യൂണലിന്റെ ചരിത്രപരമായ വിധി. 2011ല്‍ പുതിയ പരിസ്ഥിതി നിയമം നിലവില്‍ വന്നതിനുശേഷം ഇതുമായി ബന്ധപ്പെട്ടു വന്ന ആദ്യ വിധിയാണിത്. പരിസ്ഥിതി സംരക്ഷണ രംഗത്ത് ദൂരവ്യാപകമായ നേട്ടങ്ങളുണ്ടാക്കാന്‍ ഈ നിര്‍ണായക വിധി വഴിതെളിക്കുമെന്ന് നിയമവിദഗ്ധര്‍ ചൂണ്ടിക്കാട്ടി.
മൂന്ന് പ്രധാന കാരണങ്ങള്‍ ചൂണ്ടിക്കാട്ടിയാണ് ആറന്മുള വിമാനത്താവളത്തിനുള്ള പാരിസ്ഥിതികാനുമതി റദ്ദാക്കുന്നതായി ട്രിബ്യൂണല്‍ വ്യക്തമാക്കിയത്.
ഒന്ന്: മധുര ആസ്ഥാനമായി പ്രവര്‍ത്തിക്കുന്ന എന്‍വിറോ കെയര്‍ എന്ന ഏജന്‍സിക്ക് പഠനം നടത്താന്‍ യോഗ്യതയില്ല.
രണ്ട്: പൊതുജനങ്ങളില്‍നിന്ന് കൃത്യമായി തെളിവെടുപ്പ് നടത്തിയില്ല.
മൂന്ന്: വിദഗ്ധ സമിതി റിപ്പോര്‍ട്ട് വസ്തുതാപരമായി തെറ്റാണ്.
പദ്ധതി നടപ്പാക്കിയാല്‍ പരിസ്ഥിതി പ്രശ്‌നങ്ങള്‍ ഉണ്ടാകുമെന്ന് ബെഞ്ച് വ്യക്തമാക്കി. ഇതിനെതിരെ നിയമപരമായ നടപടികളൊന്നും കെജിഎസ് ഗ്രൂപ്പ് എടുത്തില്ല. കേരളാ സര്‍ക്കാരിന്റെ വാദങ്ങളും ജസ്റ്റിസ് എം. ചൊക്കലിംഗം, വിദഗ്ധ സമിതിയംഗം ആര്‍. നാഗേന്ദ്രന്‍ എന്നിവരടങ്ങിയ ബെഞ്ച് തള്ളിക്കളഞ്ഞു.
ഹരിത ട്രിബ്യൂണലിന്റെ വിധി അന്തിമമാണെന്ന് നിയമവിദഗ്ധര്‍ ചൂണ്ടിക്കാട്ടി. വിദഗ്ധരടങ്ങിയ ബെഞ്ചിന്റെ തീരുമാനമായതിനാല്‍ അപ്പീല്‍ സാധ്യമല്ല. കേസിന്റെ നടത്തിപ്പിലെ അപാകതകള്‍ക്കെതിരെ മാത്രമേ സുപ്രീംകോടതിയില്‍ അപ്പീല്‍ നല്‍കാന്‍ കഴിയുകയുള്ളൂ. എന്നാല്‍, ഈ വിവാദ പദ്ധതിക്ക് മുന്‍ കേന്ദ്ര സര്‍ക്കാരും സര്‍ക്കാരിലെ മുഖ്യ കക്ഷിയായ കോണ്‍ഗ്രസും കൈക്കൊണ്ട നിലപാടായിരിക്കില്ല പുതിയ കേന്ദ്ര സര്‍ക്കാരിന്. അതുകൊണ്ട് കമ്പനിക്ക് സുപ്രീം കോടതിയില്‍ കേസു നടത്താന്‍ മുമ്പു കിട്ടിയ പിന്തുണ കിട്ടില്ല.
ഇതേസമയം, ആറന്മുള വിമാനത്താവള വിഷയത്തില്‍ അനുമതി നേടേണ്ടത് വിമാനത്താവള കമ്പനിയാണെന്നും ഇവര്‍ ആവശ്യവുമായി വന്നാല്‍ സര്‍ക്കാര്‍ സഹായിക്കുമെന്നും മുഖ്യമന്ത്രി ഉമ്മന്‍ചാണ്ടി പറഞ്ഞു. വിമാനത്താവള പദ്ധതി റദ്ദാക്കിക്കൊണ്ടള്ള ഹരിത ട്രിബ്യൂണലിന്റെ വിധിക്കെതിരെ പത്തനാപുരത്ത് മാധ്യമപ്രവര്‍ത്തകരോട്  പ്രതികരിക്കുകയായിരുന്നു അദ്ദേഹം.
കഴിഞ്ഞ സര്‍ക്കാരിന്റെ കാലത്ത് തന്നെ ഇതിനുവേണ്ടി  എല്ലാ നടപടികളും ചെയ്തിരുന്നു. യുഡിഎഫ് ഗവണ്‍മെന്റ് ഇതിനെ തടയാന്‍ പോയിട്ടുമില്ല.
സാങ്കേതികപരമായ ചില കാരണങ്ങള്‍കൊണ്ടാണ് അനുമതി റദ്ദാക്കിയിട്ടുള്ളതെന്നും മുഖ്യമന്ത്രി പറഞ്ഞു. വിമാനത്താവള കമ്പനി ആവശ്യവുമായി വന്നാല്‍ എല്ലാവിധ സഹായങ്ങളും ഗവണ്‍മെന്റിന്റെ ഭാഗത്തുനിന്ന് ഉണ്ടാകുമെന്നും അദ്ദേഹം കൂട്ടിച്ചേര്‍ത്തു.
    
</TEXT>
</DOC>