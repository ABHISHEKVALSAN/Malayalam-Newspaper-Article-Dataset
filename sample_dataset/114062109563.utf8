<DOC>
<DOCNO>114062109563.utf8</DOCNO>
<TEXT>


           ആര്‍എസ്‌എസ്‌ വിശ്വവിഭാഗ്‌ പ്രചാരക്‌ രാം പ്രകാശ്‌ ധീര്‍ അന്തരിച്ചു    

Saturday 21 June 2014 10:03 pm IST

യാംഗൂണ്‍: ആര്‍എസ്‌എസ്‌ വിശ്വവിഭാഗിന്റെ പ്രചാരക്‌ ആയിരുന്ന രാം പ്രകാശ്‌ ധീര്‍ (88) മ്യാന്‍മറിലെ യാംഗൂണില്‍ (പഴയ ബര്‍മ്മയുടെ തലസ്ഥാനം) വ്യാഴാഴ്ച പുലര്‍ച്ചെ അന്തരിച്ചു. രാം പ്രകാശ്‌ ധീര്‍ ബര്‍മ്മയിലെ മോന്‍യ്‌വയില്‍ 1926 നവംബര്‍ 16-നാണ്‌ ജനിച്ചത്‌. അച്ഛന്‍ നന്ദ്ലാല്‍ വ്യാപാരിയായിരുന്നു. രാം പ്രകാശ്‌ ഒമ്പതാം ക്ലാസില്‍ പഠിക്കുമ്പോള്‍ നന്ദ്ലാല്‍ കുടുംബ സമേതം 1942-ല്‍ ഇന്ത്യയിലെത്തി. തുടര്‍ന്ന്‌ പഞ്ചാബ്‌ യൂണിവേഴ്സിറ്റിയില്‍ നിന്ന്‌ ബര്‍മീസ്‌ മുഖ്യവിഷയമായെടുത്ത്‌ ബിരുദം നേടി.
ജലാന്തറില്‍ പഠിച്ചുകൊണ്ടിരിക്കെയാണ്‌ അദ്ദേഹം ആര്‍എസ്‌എസില്‍ ആകൃഷ്ടനായത്‌. തുടര്‍ന്ന്‌ 1947-48 കാലത്ത്‌ സംഘ പ്രചാരകനായി. 48-ല്‍ ബര്‍മ്മക്കു പോയി. 1956-ല്‍ വീണ്ടും ഇന്ത്യയിലെത്തി. ഡോ. മംഗള്‍ സെന്‍ജിയുടെ നിര്‍ദ്ദേശ പ്രകാരം സനാതന്‍ ധര്‍മ്മ സ്വയംസേവക സംഘി(എസ്ഡിഎസ്‌എസ്‌) ന്റെയും പിന്നീട്‌ ഭാരതീയ സ്വയംസേവക സംഘിന്റെയും പ്രവര്‍ത്തനത്തിലായിരുന്നു അവസാനശ്വാസം വരെ.
മ്യാന്‍മറിലെ സംഘ പ്രഭാവത്തിനു മുഴുവന്‍ കാരണക്കാരനായ ധീര്‍ ഒട്ടേറെ ചെറുപ്പക്കാരെ സംഘപ്രവര്‍ത്തനത്തില്‍ വ്യാപൃതരാക്കി. സേവന പ്രര്‍ത്തനങ്ങള്‍ക്കൊപ്പം സേവാശ്രമങ്ങള്‍ പോലെയുള്ള ഹോസ്റ്റല്‍ സംരംഭങ്ങളും അദ്ദേഹത്തിന്റെ മാര്‍ഗ ദര്‍ശിത്വത്തില്‍ ഉണ്ടായി. കുറച്ചുകാലം അദ്ദേഹം തായ്‌ലന്റിലും പ്രചാരകായി പ്രവര്‍ത്തിച്ചിരുന്നു. 
ബുദ്ധദര്‍ശനവും മാര്‍ഗവും പ്രചരിപ്പിക്കുന്നതില്‍ രാം പ്രകാശ്‌ നടത്തിയ ശ്രമങ്ങള്‍ ഏറെ പ്രശംസിക്കപ്പെട്ടു. അവസാന കാലത്ത്‌ അദ്ദേഹം യാംഗൂണിലുള്ള മംഗള്‍ ആശ്രമം വിദ്യാര്‍ത്ഥി ഹോസ്റ്റലിലാണ്‌ താമസിച്ചിരുന്നത്‌. മ്യാന്‍മറിലെ സംഘ പ്രവര്‍ത്തനം സംബന്ധിച്ച പുസ്തകത്തിന്റെ രചനയിലായിരുന്നു അദ്ദേഹം. ഉറക്കക്കുറവും കഫശല്യവും മൂലം അദ്ദേഹത്തെ ജൂണ്‍ 19-ന്‌ ആശുപത്രിയില്‍ പ്രവേശിപ്പിച്ചിരുന്നു. വ്യാഴാഴ്ച പുലര്‍ച്ചെ മൂന്നരയ്ക്കാണ്‌ അന്ത്യശ്വാസം വലിച്ചത്‌. ഇന്നലെ വൈകിട്ട്‌ മൂന്നുമണിക്ക്‌ യാംഗൂണിലെ യെവെയിലുള്ള ഹിന്ദു ശ്മശാനത്തില്‍ സംസ്കാരം നടത്തി.
    
</TEXT>
</DOC>