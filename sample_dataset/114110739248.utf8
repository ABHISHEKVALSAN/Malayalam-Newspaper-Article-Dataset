<DOC>
<DOCNO>114110739248.utf8</DOCNO>
<TEXT>


           മുല്ലപ്പെരിയാര്‍: ശബരിമലതീര്‍ത്ഥാടനം അട്ടിമറിക്കാന്‍ - ഹിന്ദുഐക്യവേദി    

Friday 7 November 2014 9:29 pm IST

        കോട്ടയം:  ശബരിമലയിലേക്കുള്ള  അയ്യപ്പന്മാരുടെ വരവ്   തടയാന്‍ മണ്ഡലകാലത്ത് മുല്ലപ്പെരിയാര്‍ വിവാദം വീണ്ടും ഉയര്‍ത്തിക്കൊണ്ടുവരുന്നവര്‍ക്കെതിരെ ഹൈന്ദവസമൂഹം പ്രതികരിക്കണമെന്ന് ഹിന്ദു ഐക്യവേദി സംസ്ഥാന സെക്രട്ടറി  എം. വി ഉണ്ണികൃഷ്ണന്‍ ആവശ്യപ്പെട്ടു.

ശബരിമലയെ ദേശീയ തീര്‍ത്ഥാടന കേന്ദ്രമായി പ്രഖ്യാപിണമെന്ന ആവശ്യം  സജീവമാണ്.   ഇതില്‍ വിറളി പൂണ്ടവരാണ് മണ്ഡല കാലത്ത് മുല്ലപ്പെരിയാര്‍ ഭീഷണിയുമായി  വീണ്ടും രംഗത്ത് വരുന്നത്. സുപ്രീംകോടതി നിയോഗിച്ച കമ്മറ്റി മുല്ലപ്പെരിയാര്‍ അണക്കെട്ടിന്  ബലക്ഷയമില്ലെന്ന് കണ്ടെത്തി റിപ്പോര്‍ട്ട് സമര്‍പ്പിച്ചതിന് ശേഷവും പ്രസ്താവനകളും, പ്രതിഷേധങ്ങളുമായി രംഗത്ത് വരുന്നവരുടെ പിന്നില്‍ നിക്ഷിപ്ത താല്‍പ്പര്യമാണ് ഉള്ളത്.

മുല്ലപ്പെരിയാര്‍ സമരം മണ്ഡലകാലത്ത് മാത്രം നടത്തുന്നതില്‍ ഗൂഡാലോചനയുണ്ട്. ഈ സമരത്തിന് പിന്നില്‍ ഭൂമാഫിയകളും ചില സമുദായങ്ങളുമാണ്. ശബരിമലയുടെ പ്രസക്തി  വര്‍ദ്ധിച്ചുവരുന്നത് ഭരണതലത്തിലുള്ള ചില ഘടകകക്ഷികളെ ശബരിമലക്കെതിരെ തിരിയാന്‍ പ്രേരിപ്പിക്കുകയാണ്.

ശബരിമല വികസനത്തിന് പണമില്ലെന്ന് പറയുന്ന സര്‍ക്കാര്‍ ചാവറയച്ചനെ വിശുദ്ധനായി പ്രഖ്യാപിക്കുന്നതിന് മുമ്പ് തന്നെ അദ്ദേഹത്തിന്റെ ജന്മദേശമായ  മാന്നാനത്തേക്കുള്ള റോഡുകള്‍ക്ക് ആറ് കോടി നീക്കിവെച്ചു. ചില മന്ത്രിമാര്‍ മണ്ഡലകാലത്ത് മുല്ലപ്പെരിയാര്‍ സമരത്തിന് മുന്നില്‍ നിന്ന് അന്യ സംസ്ഥാനത്ത് നിന്ന് കേരളത്തിലെത്തുന്ന ഭക്തരെ വിലക്കുകയാണ്. ശബരിമലയിലെ കാണിക്ക സര്‍ക്കാരിലേക്ക് മുതല്‍കൂട്ടാകുമ്പോള്‍ ഇതര ദേവാലയങ്ങളിലെ പണം അവരുടെ സമുദായത്തിന്റെ വളര്‍ച്ചക്കാണ് പോകുന്നതെന്നകാര്യം സര്‍ക്കാര്‍ വിസ്മരിക്കുന്നു.   ഉണ്ണികൃഷ്ണന്‍ പ്രസ്താവനയില്‍ പറഞ്ഞു.
    
</TEXT>
</DOC>