<DOC>
<DOCNO>114070211595.utf8</DOCNO>
<TEXT>


           പാചകവാതക, മണ്ണെണ്ണ വില കൂട്ടില്ല: മന്ത്രി    

Wednesday 2 July 2014 1:22 am IST

        ന്യൂദല്‍ഹി: പന്ത്രണ്ട് സിലിണ്ടറുകള്‍ക്ക് പുറമേ ലഭിക്കുന്ന സബ്‌സിഡിയില്ലാത്ത പാചകവാതക സിലിണ്ടറുകളുടെ വിലയില്‍ 16.50 രൂപയുടെ  വര്‍ദ്ധനവ്. സിലിണ്ടറിന് കഴിഞ്ഞ മാസം 23.50 രൂപ കുറച്ചത് ഇറാഖ് പ്രതിസന്ധിയുടെ പശ്ചാത്തലത്തില്‍ വര്‍ദ്ധിപ്പിക്കുകയായിരുന്നു. എന്നാല്‍ സബ്‌സിഡിയോടു കൂടിയ പാചകവാതക,മണ്ണെണ്ണ വിലകള്‍ വര്‍ദ്ധിപ്പിക്കില്ലെന്ന് കേന്ദ്രപെട്രോളിയം മന്ത്രി ധര്‍മ്മേന്ദ്ര പ്രധാന്‍ അറിയിച്ചു. 
സബ്‌സിഡിയില്ലാത്ത സിലിണ്ടറുകള്‍ക്ക് 906 രൂപയായിരുന്നത് 922.50 രൂപയായി വര്‍ദ്ധിച്ചിട്ടുണ്ട്. മൊത്തം പാചകവാതക ഉപഭോക്താക്കളില്‍ കേവലം 5 ശതമാനത്തില്‍ താഴെ മാത്രമാണ് പന്ത്രണ്ട് സിലിണ്ടറുകളില്‍ കൂടുതല്‍ ഉപയോഗിക്കുന്നത്. അതിനാല്‍ത്തന്നെ വിലവര്‍ദ്ധനവ് വളരെ ചെറിയ വിഭാഗത്തെ മാത്രമേ ബാധിക്കൂ എന്നാണ് എണ്ണക്കമ്പനികള്‍ പറയുന്നത്. അതിനിടെ കേരളത്തിലും കര്‍ണ്ണാടകയിലും റിഫൈനറികളില്‍ നിന്നുള്ള നിര്‍ദ്ദേശം അനുസരിച്ച് സബ്‌സിഡി സിലിണ്ടറുകളുടെ വിലയില്‍ നാലു രൂപയുടെ വര്‍ദ്ധനവ് ഉണ്ടായിട്ടുണ്ട്. സബ്‌സിഡി സിലിണ്ടറിന്റെ ദല്‍ഹിയിലെ വിലയായ 414 രൂപയില്‍ മാറ്റമില്ല. 
വിമാന ഇന്ധന വിലയിലും കിലോ ലിറ്ററിന് 413.78 രൂപയുടെ വര്‍ദ്ധനവ് ഉണ്ടായിട്ടുണ്ട്. കഴിഞ്ഞ മാസം 1285 രൂപ കുറച്ചിരുന്നു. സബ്‌സിഡിയില്ലാത്ത പാചകവാതകം-വിമാന ഇന്ധനം എന്നിവ അന്താരാഷ്ട്രവിപണിയിലെ വിലവ്യതിയാനം അനുസരിച്ച് എല്ലാമാസവും പുനപരിശോധിക്കാന്‍ യുപിഎ സര്‍ക്കാര്‍ എണ്ണക്കമ്പനികള്‍ക്ക് അനുമതി നല്‍കിയിട്ടുണ്ട്. 
    
</TEXT>
</DOC>