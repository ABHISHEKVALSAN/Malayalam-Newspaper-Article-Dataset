<DOC>
<DOCNO>114021275482.utf8</DOCNO>
<TEXT>


           ചായക്കും സാങ്കേതികവിദ്യയ്ക്കും നന്ദിപറഞ്ഞ്‌ മോദി    

Wednesday 12 February 2014 10:46 pm IST

തിരുവനന്തപുരം: രാജ്യത്തെ ചായക്കടകളിലൂടെ ബിജെപിയുടെ പ്രധാനമന്ത്രി സ്ഥാനാര്‍ത്ഥി നരേന്ദ്രമോദി നടത്തിയ 'ചായ്‌ പേ ചര്‍ച്ച' നവതരംഗമായി. ചര്‍ച്ചയിലുടനീളം സദ്ഭരണം പ്രമേയമാക്കിയ മോദി താന്‍ ചായക്കടക്കാരനാ യിരുന്നപ്പോഴത്തെ അനുഭവങ്ങള്‍ പങ്കുവച്ചാണ്‌ ചര്‍ച്ച ആരംഭിച്ചത്‌. ചായക്കും സാങ്കേതിക വിദ്യയ്ക്കും മോദി നന്ദിപറഞ്ഞ്‌ രാജ്യത്തെ 11 കേന്ദ്രങ്ങളില്‍ നിന്നുള്ള ചോദ്യങ്ങള്‍ക്ക്‌ മറുപടി നല്‍കിയപ്പോള്‍ കേരളത്തില്‍ നിന്നും ചോദ്യം ചോദിച്ച രാഹുല്‍ മലയാളികള്‍ക്കിടയില്‍ താരമായി മാറി.
രാജ്യത്തെ 300 നഗരങ്ങളിലായി 1000 ചായക്കടകളിലാണ്‌ ചര്‍ച്ച സംഘടിപ്പിച്ചത്‌. കേരളത്തിലെ 32 കേന്ദ്രങ്ങളില്‍ തിരുവനന്തപുരത്തെ ചാലയില്‍ കൊത്തുവാള്‍ സ്ട്രീറ്റില്‍ കാര്‍ത്തിക റ്റീ സ്റ്റാള്‍ നടത്തിയ മണക്കാട്‌ ഭവാനി മന്ദിരത്തിലെ രാജേന്ദ്ര(49)ന്റെ കടയില്‍ നിന്നുമാണ്‌ രാഹുല്‍ ചോദ്യം ചോദിച്ചത്‌. രാജ്യത്തെ 11 ചായക്കടകളില്‍ നിന്ന്‌ ഒരാള്‍ക്ക്‌ ഒരു ചോദ്യം വീതം ചോദിക്കാനാണ്‌ സംഘാടകരായ സിറ്റിസണ്‍സ്‌ ഫോര്‍ അക്കൗണ്ടബിള്‍ ഗവേണന്‍സ്‌ അവസരമൊരുക്കിയത്‌. തിരുവനന്തപുരത്തുനിന്ന്‌ മറൈന്‍ എഞ്ചിനീയറിംഗ്‌ കോളേജിലെ ബിടെക്‌ വിദ്യാര്‍ത്ഥിയായ പാപ്പനംകോട്‌ എസ്റ്റേറ്റ്‌ ലൈനില്‍ കൈമംഗലത്ത്‌ വീട്ടില്‍ രാഹുലിനാണ്‌ അസുലഭാവസരം ലഭിച്ചത്‌.
വൈകിട്ട്‌ 6.15 ഓടെയാണ്‌ ചര്‍ച്ച ആരംഭിച്ചത്‌. അഹമ്മദാബാദില്‍ നിന്ന്‌ വീഡിയോ കോണ്‍ഫറന്‍സിംഗിലൂടെ ജനങ്ങളെ അഭിസംബോധന ചെയ്ത മോദി ചായക്കടയെ ഫുട്പാത്ത്‌ പാര്‍ലമെന്റ്‌ എന്നാണ്‌ വിശേഷിപ്പിച്ചാണ്‌ തുടങ്ങിയത്‌. ചര്‍ച്ചകള്‍ സജീവമാകുന്നത്‌ ചായക്കുമുന്നിലൂടെയാണെന്ന്‌ പറഞ്ഞ മോദി ചായവിറ്റിരുന്നപ്പോള്‍ തനിക്കുണ്ടായ അനുഭവങ്ങളും പങ്കുവച്ചു. അപമാനങ്ങളും അഭിമാനങ്ങളും നിറഞ്ഞ കാലത്തെ അനുസ്മരിപ്പിച്ച മോദി ചായക്കടയില്‍ നിന്ന്‌ ഏറെ പഠിക്കാനുണ്ടായിരുന്നുവെന്നും വ്യക്തമാക്കി. സാധാരണക്കാരന്റെ വിചാരങ്ങളും വിചാരങ്ങളും മനസ്സിലാക്കാന്‍ അവിടെ നിന്ന്‌ സാധിച്ചു എന്ന്‌ പറഞ്ഞ മോദി, ചായക്കും സാങ്കേതികവിദ്യക്കും നന്ദി പറഞ്ഞാണ്‌ ചര്‍ച്ചയിലേക്ക്‌ കടന്നത്‌.
സദ്ഭരണമാണ്‌ രാഷ്ട്രത്തിന്റെ വികസനത്തിന്‌ അനിവാര്യമെന്ന്‌ പരഞ്ഞ അദ്ദേഹം ഇന്ന്‌ സര്‍ക്കാരില്‍ ജനങ്ങള്‍ക്കുള്ള വിശ്വാസം നഷ്ടപ്പെട്ടെന്നും വിശ്വാസം തിരികെ കൊണ്ടുവരേണ്ടതുണ്ടെന്നും പറഞ്ഞു. പ്രമേഹം പോലെയാണ്‌ ദുര്‍ഭരണം. ദുര്‍ഭരണം രാജ്യത്തിന്റെ സമസ്ത മേഖലകളെയും ബാധിക്കും. ബനാറസില്‍ നിന്നുള്ള ചോദ്യത്തിനു മറുപടിയായി മോദി പറഞ്ഞു.
ബിജെപി സംസ്ഥാന പ്രസിഡന്റ്‌ വി. മുരളീധരന്‍, ജനറല്‍ സെക്രട്ടറി കെ.ആര്‍. ഉമാകാന്തന്‍, സെക്രട്ടറി സി. ശിവന്‍കുട്ടി, വക്താവ്‌ അഡ്വ. വി.വി. രാജേഷ്‌, നേതാക്കളായ ജോര്‍ജ്‌ കുര്യന്‍, കരമന ജയന്‍, അഡ്വ. എസ്‌. സുരേഷ്‌, ചെമ്പഴന്തി ഉദയന്‍, വി.കെ. ദിലീപ്‌ എന്നിവര്‍ ചായക്കടയില്‍ സന്നിഹിതരായിരുന്നു.
സി രാജ

</TEXT>
</DOC>