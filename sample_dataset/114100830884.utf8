<DOC>
<DOCNO>114100830884.utf8</DOCNO>
<TEXT>


           തരൂരിനെ വിമര്‍ശിക്കുന്നതിന് നീതീകരണമില്ല : ഒ. രാജഗോപാല്‍    

Wednesday 8 October 2014 2:01 am IST

പെന്‍ഷനേഴ്‌സ് സംഘ് സംസ്ഥാന സമ്മേളനം മുന്‍ കേന്ദ്രമന്ത്രി ഒ.രാജഗോപാല്‍ ഉദ്ഘാടനം ചെയ്യുന്നു എം.ജി. പുഷ്പാംഗദന്‍, ജി. മഹാദേവന്‍, സി.എച്ച്. സുരേഷ്, കെ.പി. രാജേന്ദ്രന്‍, കെ. അച്യുതന്‍ എന്നിവര്‍ സമീപം
തൃശൂര്‍: രാഷ്ട്രീയ പ്രതിയോഗിയെ ശത്രുവായി കാണുന്നതും ഏതു വിധേനയും ഇല്ലാതാക്കാന്‍  ശ്രമിക്കുന്നതും പാശ്ചാത്യ രീതിയാണെന്ന് മുതിര്‍ന്ന ബിജെപി നേതാവും മുന്‍ കേന്ദ്ര മന്ത്രിയുമായ ഒ.രാജഗോപാല്‍. ഇതാണ് കേരളത്തിലെ കോണ്‍ഗ്രസുകാര്‍ ചെയ്യുന്നതെന്നും രാജഗോപാല്‍ പറഞ്ഞു. പെന്‍ഷനേഴ്‌സ് സംഘ് സംസ്ഥാന സമ്മേളനം ഉദ്ഘാടനം ചെയ്യുകയായിരുന്നു അദ്ദേഹം.
രാജ്യത്തെ മാലിന്യമുക്തമാക്കാന്‍ പ്രധാനമന്ത്രി നരേന്ദ്ര മോദിയെടുത്ത നടപടിയെ രാജ്യസ്‌നേഹികള്‍ക്ക് അനുകൂലിക്കാനേ കഴിയൂ. ശശി തരൂര്‍ രാഷ്ട്രീയമല്ല, രാജ്യത്തിന്റെ കാര്യമാണ് പറഞ്ഞത്. അതിനെ അനൂകൂലിച്ചതിന്റെ പേരില്‍ തരൂരിനെ വിമര്‍ശിക്കുന്നതിന് നീതീകരണമില്ലെന്ന്  ഒ.രാജഗോപാല്‍ പറഞ്ഞു.
നല്ലത് ചെയ്താല്‍ നല്ലതെന്ന് പറയുന്നതാണ് ഭാരതീയ സംസ്‌കാരം.  രാജ്യം പുതിയ സംസ്‌കാരവും മാറ്റവും അനുഭവിക്കുകയാണ്. പ്രധാനമന്ത്രി ഐക്യരാഷ്ട്ര സഭയില്‍ ഉയര്‍ത്തിയത് നവഭാരതത്തിന്റെ ശബ്ദമാണ്. അദ്ദേഹം ബി.ജെ.പിയുടെ രാഷ്ട്രീയമല്ല, ഭാരതത്തിന്റെ സ്വപ്‌നങ്ങളാണ് പറഞ്ഞത്. രാഷ്ട്രീയം തെരഞ്ഞെടുപ്പോടെ കഴിഞ്ഞു. ഇനി രാഷ്ട്രമാണ് കാര്യം. അതിനു വേണ്ടി എല്ലാവരും ഒരുമിക്കണം. ഐക്യരാഷ്ട്ര സഭയില്‍ പ്രവര്‍ത്തിച്ച അനുഭവമുള്ളയാളാണ് തരൂര്‍. പാര്‍ലമെന്റിന്റെ വിദേശകാര്യ സമിതിയുടെ ചെയര്‍മാനുമാണ്. അദ്ദേഹത്തിന് മോദിയുടെ പ്രസംഗം ഉള്‍ക്കൊള്ളാനായതു കൊണ്ടാണ് പ്രശംസിച്ചത്. പാര്‍ട്ടി അംഗങ്ങള്‍ എങ്ങനെ പെരുമാറണം എന്നത് അതത് പാര്‍ട്ടിയുടെ ആഭ്യന്തര കാര്യമാണ്. എന്നാല്‍, രാജ്യത്തിന്റെ കാര്യം പറയുന്നതിനെ കക്ഷി രാഷ്ട്രീയ കാഴ്ചപ്പാടോടെ കാണുന്നത് മനസ്സിലാവുന്നില്ല.
ശുചിത്വത്തിന് ദൈവീകതയുടെ തൊട്ടടുത്ത സ്ഥാനമാണ് ഗാന്ധിജി നല്‍കിയത്. അതാണ് ഗാന്ധിജയന്തി ദിനത്തില്‍ പ്രധാനമന്ത്രി നല്‍കിയ സന്ദേശം. എല്ലാവരും കൂട്ടായി ശ്രമിച്ചാലേ രാജ്യം ശുചിയുള്ളതാവൂ. അത് പറഞ്ഞ പ്രധാനമന്ത്രിയെ അനുകൂലിച്ച തരൂരിന്റെ നടപടി ഈ നാടിന് ചേര്‍ന്നതാണ്. മോദിയെ രാക്ഷസനും നരഭോജിയും ഭീകരനുമായി ചിത്രീകരിക്കുന്നവര്‍, അദ്ദേഹം കുടുംബ മഹിമയുടേയോ മാതാപിതാക്കളുടേയോ ബലത്തില്‍ അധികാരത്തില്‍  വന്നതല്ലെന്നും ജനം തെരഞ്ഞെടുത്തതാണെന്നും ഓര്‍ക്കണമെന്നും രാജഗോപാല്‍ പറഞ്ഞു.
കഴിഞ്ഞ ദിവസം കേരള കോണ്‍ഗ്രസ് (എം) കോട്ടയത്ത് നടത്തിയ സമൂഹ വിവാഹ പരിപാടിയെ രാജഗോപാല്‍ അനുമോദിച്ചു. ഒരു രാഷ്ട്രീയ പാര്‍ട്ടി ഇത്തരമൊരു പരിപാടി നടത്തിയത് അനുകരണീയമാണെന്ന് അദ്ദേഹം പറഞ്ഞു.
പ്രായമായവരെ സംരക്ഷിക്കാന്‍ സര്‍ക്കാരിന് കടമയുണ്ടെന്നും രാജഗോപാല്‍ പറഞ്ഞു.സംസ്ഥാന പ്രസിഡന്റ് എം.ജി.പുഷ്പാംഗദന്‍ അദ്ധ്യക്ഷത വഹിച്ചു.
അംഗങ്ങള്‍ക്ക് നല്‍കുന്ന വാഴക്കന്നിന്റെ വിതരണം ആര്‍എസ്എസ് മഹാനഗര്‍ സംഘചാലക് ജി.മഹാദേവന്‍ പെന്‍ഷനേഴ്‌സ് സംഘ് പാലക്കാട് ജില്ലാ മുന്‍ പ്രസിഡന്റ് സി.കൃഷ്ണന് നല്‍കിഉദ്ഘാടനം ചെയ്തു. രാജ്യപെന്‍ഷനേഴ്‌സ് മഹാസംഘ് അഖിലേന്ത്യ പ്രസിഡന്റ് സി.എച്ച്.സുരേഷ്,എന്‍ജിഒ സംഘ് സംസ്ഥാന പ്രസിഡന്റ് കെ.പി.രാജേന്ദ്രന്‍ എന്നിവര്‍ സംസാരിച്ചു. ജനറല്‍ സെക്രട്ടറി എം.കെ. സദാനന്ദന്‍ സ്വാഗതവും സ്വാഗത സംഘം ജനറല്‍ കണ്‍വീനര്‍ എം.മോഹനന്‍ നന്ദിയും പറഞ്ഞു.
ഐഡിയ സ്റ്റാര്‍ സിംഗര്‍  ജേതാവ് മാളവിക അനില്‍കുമാറിനെ ഒ.രാജഗോപാല്‍ ഉപഹാരം നല്‍കി അനുമോദിച്ചു. സാംസ്‌കാരിക സമ്മേളനം തപസ്യ സംഘടന സെക്രട്ടറി ഉണ്ണികൃഷ്ണന്‍  ഉദ്ഘാടനം ചെയ്തു. സംസ്ഥാന വൈസ് പ്രസിഡന്റ് കെ.സവിത ടീച്ചര്‍ അദ്ധ്യക്ഷത വഹിച്ചു.  എം.എസ്. ഗോവിന്ദന്‍കുട്ടി സംസാരിച്ചു. പ്രതിനിധി സമ്മേളനത്തില്‍  സംസ്ഥാന എക്‌സിക്യുട്ടിവ് അംഗം  എം.എസ്.ശ്യാംകുമാര്‍ മുഖ്യപ്രഭാഷണം നടത്തി. കെ.വി. അച്ച്യുതന്‍ സ്വാഗതവും എന്‍.ബാലകൃഷ്ണന്‍ നന്ദിയും പറഞ്ഞു.

</TEXT>
</DOC>