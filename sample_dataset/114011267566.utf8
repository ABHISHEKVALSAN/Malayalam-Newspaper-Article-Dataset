<DOC>
<DOCNO>114011267566.utf8</DOCNO>
<TEXT>


           ദേവയാനിക്കെതിരെ അറസ്റ്റ് വാറണ്ട് പുറപ്പെടുവിക്കുമെന്ന് അമേരിക്ക    

Sunday 12 January 2014 4:05 pm IST

ന്യൂദല്‍ഹി: ദേവയാനി ഖോബ്രഗഡെക്കെതിരെ അറസ്റ്റ് വാറണ്ട് പുറപ്പെടുവിക്കുമെന്ന് അമേരിക്ക. എന്നാല്‍ ദേവയാനിക്ക് പൂര്‍ണ നയതന്ത്ര പരിരക്ഷയുണ്ടെന്നും ആയതിനാല്‍ തന്നെ കേസെടുക്കാന്‍ അധികാരമില്ലെന്നും  അഭിഭാഷകന്‍ യുഎസ് കോടതിയില്‍ എഴുതിനല്‍കി.

ഐക്യരാഷ്ട്രസഭയിലെ ഇന്ത്യന്‍ സ്ഥിരാംഗമാണ് ദേവയാനിയെന്നും അമേരിക്കന്‍ വിദേശകാര്യമന്ത്രാലയം ആവശ്യപ്പെട്ടതിനാലാണ് ദേവയാനി ഇന്ത്യയിലേക്ക് മടങ്ങിയതെന്നും കത്തില്‍ പറയുന്നു. ദേവയാനിക്കെതിരായ കേസുകള്‍ പിന്‍വലിക്കണമെന്നും നയതന്ത്ര പ്രതിനിധിയെ വിചാരണയ്ക്ക് വിധേയമാകുന്നത് വിയന്ന കരാറിന്റെ ലംഘനമാണെന്നും കത്തില്‍ ബോധിപ്പിച്ചിട്ടുണ്ട്.

എന്നാല്‍ നിലവില്‍ ദേവയാനിക്ക് നയതന്ത്ര പരിരക്ഷയില്ലെന്നും അറസ്റ്റ് വാറണ്ട് പുറപ്പെടുവിക്കുമെന്നും അമേരിക്ക വ്യക്തമാക്കി. വിചാരണയ്ക്കല്ലാതെ ദേവയാനിക്ക് മടങ്ങിയെത്താന്‍ കഴിയില്ലെന്ന് അമേരിക്കന്‍ വിദേശകാര്യ മന്ത്രാലയം അറിയിച്ചു. അതേസമയം ദേവയാനി പ്രശ്‌നത്തില്‍ ഇന്ത്യ പുറത്താക്കിയ യുഎസ് നയതന്ത്ര ഉദ്യോഗസ്ഥന്‍ വെയ്‌നി മേ ഇന്ത്യവിട്ടു.

നയതന്ത്ര ഉദ്യോഗസ്ഥനെ പുറത്താക്കാനുള്ള ഇന്ത്യയുടെ തീരുമാനത്തില്‍ ദുഃഖമുണെ്ടന്ന് യുഎസ് പ്രതികരിച്ചിരുന്നു. ഇന്ത്യ നിര്‍ദേശിച്ച പ്രകാരം മുതിര്‍ന്ന നയതന്ത്ര സുരക്ഷാ ഉദ്യോഗസ്ഥനായ വെയ്ന്‍ മേയിനെ തിരിച്ചുവിളിക്കുകയാണെന്നും അമേരിക്കന്‍ സ്റ്റേറ്റ് ഡിപ്പാര്‍ട്ട്‌മെന്റ് വക്താവ് ജെന്‍ സാകി അറിയിച്ചു.

അതിനിടെ അമേരിക്കയില്‍ നിന്ന് തിരിച്ചെത്തിയ ദേവയാനി വിദേശകാര്യ മന്ത്രാലയത്തിലെത്തി ഉദ്യോഗസ്ഥരുമായി കൂടിക്കാഴ്ച നടത്തുകയും രാജ്യം നല്‍കിയ പിന്തുണയ്ക്ക് നന്ദി രേഖപ്പെടുത്തുകയും ചെയ്തു.
    
</TEXT>
</DOC>