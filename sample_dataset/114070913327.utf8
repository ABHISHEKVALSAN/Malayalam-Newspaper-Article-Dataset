<DOC>
<DOCNO>114070913327.utf8</DOCNO>
<TEXT>


           മൂന്നു മേഖലകളില്‍ പരിഷ്‌കാരത്തിന് നിര്‍ദ്ദേശം    

Wednesday 9 July 2014 10:51 pm IST

ന്യൂദല്‍ഹി: രാജ്യത്തെ സാമ്പത്തിക വളര്‍ച്ച വരും വര്‍ഷങ്ങളില്‍ എട്ടു ശതമാനം വരെയാക്കാന്‍ മൂന്നു മേഖലകളില്‍ കര്‍ശന പരിഷ്‌കാരങ്ങള്‍ 2013-14 വര്‍ഷത്തെ സാമ്പത്തിക സര്‍വേ നിര്‍ദ്ദേശിക്കുന്നു. ഇന്നലെ ധനമന്ത്രി അരുണ്‍ ജെയ്റ്റ്‌ലി പാര്‍ലമെന്റില്‍ അവതരിപ്പിച്ച സര്‍വേ റിപ്പോര്‍ട്ടില്‍ നടപ്പു സാമ്പത്തിക വര്‍ഷം രാജ്യത്തെ സാമ്പത്തിക വളര്‍ച്ച നിലവിലെ 5.4 ശതമാനത്തില്‍നിന്ന് 5.9 ശതമാനമാക്കാന്‍ ലക്ഷ്യമിടുന്നതായി പ്രഖ്യാപിച്ചു.
നാണയപ്പെരുപ്പം നിയന്ത്രിക്കുക, നികുതിയിലും ചെലവിലും പരിഷ്‌കാരങ്ങള്‍ വരുത്തുക, വിപണി സമ്പദ്‌വ്യവസ്ഥയില്‍ ആവശ്യമായ നിയന്ത്രണവും അതിനു നിയമ നിര്‍മ്മാണവും കൊണ്ടു വരിക എന്നിങ്ങനെ മൂന്നു തലത്തിലുള്ള സാമ്പത്തികാസൂത്രണ തന്ത്രങ്ങളാണ് സര്‍വേ മുന്നോട്ടു വെക്കുന്നത്. ധനകാര്യ വകുപ്പിന്റെ ഈ അടിസ്ഥാന റിപ്പോര്‍ട്ടിലായിരിക്കും ധനമന്ത്രി ഇന്ന് അവതരിപ്പിക്കുന്ന ബജറ്റിന്റെ നയപരമായ അടിത്തറ. 
തൊഴിലുറപ്പ് പദ്ധതി, ദേശീയ ഗ്രാമീണ ആരോഗ്യ പദ്ധതി എന്നിവയില്‍ സമഗ്രമായ പൊളിച്ചെഴുത്താവശ്യമാണെന്നും ധനക്കമ്മി കുറയ്ക്കുന്നതിനുള്ള ശ്രമങ്ങള്‍ ഉണ്ടാവണമെന്നും സര്‍വേ പറയുന്നു.
ഇന്ത്യന്‍ സാമ്പത്തികരംഗത്തിന്റെ അടിസ്ഥാന വിവരങ്ങളും നിലവിലുള്ള സാമ്പത്തിക സ്ഥിതിയും യഥാതഥമായി വിവരിക്കുന്ന സര്‍വേ റിപ്പോര്‍ട്ടില്‍ രാജ്യം കടുത്ത സാമ്പത്തിക പ്രതിസന്ധിയിലാണെന്നു വ്യക്തമാക്കുന്നു. കഴിഞ്ഞ രണ്ടു വര്‍ഷം രാജ്യത്തെ വ്യാവസായിക രംഗത്തിന് വലിയ തളര്‍ച്ച സംഭവിച്ചു. ഭക്ഷ്യസാധനങ്ങളുടെ വില ഇക്കാലയളവില്‍ അനിയന്ത്രിതമായി വര്‍ദ്ധിച്ചു. എന്നാല്‍ ഈ സാമ്പത്തികവര്‍ഷം പകുതിയോടെ വിലക്കയറ്റം പിടിച്ചുനിര്‍ത്താന്‍ കേന്ദ്രസര്‍ക്കാരിന് സാധിക്കും. നിക്ഷേപകരുടെ വിശ്വാസം പിടിച്ചുപറ്റുന്നതിനുള്ള ശ്രമങ്ങള്‍ സാമ്പത്തികരംഗത്ത് ആവശ്യമാണ്, സര്‍വേ പറയുന്നു.
രാജ്യത്തിന്റെ സാമ്പത്തിക വളര്‍ച്ച 2012-13ല്‍ 4.5 ആയും 2013-14ല്‍ 4.7 ആയുമാണ് നില്‍ക്കുന്നത്. വരും വര്‍ഷങ്ങളില്‍ നിക്ഷേപ സൗഹൃദ അന്തരീക്ഷത്തിലൂടെ വളര്‍ച്ചാനിരക്ക് 7-8 ശതമാനമാക്കി ഉയര്‍ത്താനാകും. വ്യാവസായിക രംഗത്ത് ഏപ്രില്‍ മുതല്‍ പുതിയ ഉണര്‍വ് കാണാനാകുന്നുണ്ട്. അടുത്ത സാമ്പത്തികവര്‍ഷം ഇന്ത്യന്‍ സമ്പദ്‌വ്യവസ്ഥയില്‍ മികച്ച വളര്‍ച്ച പ്രതീക്ഷിക്കുന്നു. സ്വകാര്യനിക്ഷേപം വര്‍ദ്ധിപ്പിക്കുന്നതിന് വ്യാപാരസൗഹൃദ സാഹചര്യം വീണ്ടെടുക്കണം. സ്ഥിരതയും ശുഭാപ്തിവിശ്വാസവുമുള്ള സര്‍ക്കാരിന് നിക്ഷേപങ്ങള്‍ വര്‍ദ്ധിപ്പിക്കാനാകും. നികുതി ഏകീകരണത്തിലൂടെ വിലക്കയറ്റം നിയന്ത്രിക്കാനാകുമെന്ന് പ്രതീക്ഷിക്കുന്നു. കൃഷി അനുബന്ധ മേഖലയ്ക്ക് 4.7 ശതമാനം വളര്‍ച്ച ലക്ഷ്യമിടുന്നു. ആഭ്യന്തരവും ബാഹ്യവുമായ നിരവധി കാരണങ്ങള്‍ മൂലം ഇന്ത്യന്‍ സമ്പദ്‌വ്യവസ്ഥ ഏറ്റവും കഠിനമായ സാഹചര്യങ്ങളിലൂടെയാണ് കടന്നുപോകുന്നതെന്ന് സര്‍വേ പറയുന്നു. 
വിലക്കയറ്റം നിയന്ത്രിച്ചു തുടങ്ങിയെങ്കിലും സാധാരണക്കാരന് താങ്ങാവുന്ന നിലയിലെത്തിയിട്ടില്ല. രൂപയുടെ വിനിമയ മൂല്യത്തില്‍ സ്ഥിരത പ്രകടിപ്പിച്ചു തുടങ്ങിയത് വിദേശവിപണികളില്‍ ആത്മവിശ്വാസം കൂട്ടി. ആഭ്യന്തര വിപണിയിലെ സ്വര്‍ണ്ണഭ്രമം കുറയ്‌ക്കേണ്ടതുണ്ട്. സാമ്പത്തിക രംഗത്ത് ശക്തമായ തിരുത്തലാണ് ഇന്ത്യയ്ക്ക് ആവശ്യം. ധനനയം സംബന്ധിച്ച പുതിയ ചിന്തകള്‍ ആവശ്യമായിട്ടുണ്ട്. അടുത്ത വര്‍ഷത്തോടെ ധനക്കമ്മി നാലരക്കോടി അമേരിക്കന്‍ ഡോളറായി(ജിഡിപിയുടെ 2.1%) കുറയ്ക്കാന്‍ സാധിക്കും. 
വളം സബ്‌സിഡി നയത്തില്‍ പുനഃപരിശോധന വേണമെന്ന്‌സര്‍വേ റിപ്പോര്‍ട്ടു പറയുന്നു. കാര്‍ഷിക ഉല്‍പ്പന്നങ്ങള്‍ക്കായി പൊതുചന്തകള്‍ വേണം. പൊതുവിതരണ സമ്പ്രദായത്തിന്റെ വികേന്ദ്രീകരണം വര്‍ദ്ധിപ്പിക്കണം. സമ്പദ് രംഗത്തിന്റെ ആഗോളീകരണത്തിന് മൂലധന നിയന്ത്രണം തടസ്സമാണെന്ന് തിരിച്ചറിയണം. വളം സബ്‌സിഡി കര്‍ഷകര്‍ക്ക് നേരിട്ട് നല്‍കുന്നത് ആലോചിക്കണം. എല്ലാത്തരം സബ്‌സിഡികളും ശരിയായ വ്യക്തികള്‍ക്ക് ലഭ്യമാകുന്നുണ്ടോയെന്ന് പരിശോധിക്കേണ്ടത് രാജ്യത്തിന്റെ സാമ്പത്തികഭദ്രതയ്ക്ക് ആവശ്യമാണ്. ഇന്ധന-വള സബ്‌സിഡി ഇനത്തില്‍ രണ്ടര ലക്ഷം കോടി രൂപയാണ് പൊതുഖജനാവിലെ ചിലവ്. 
വിഭവങ്ങളുടെ വര്‍ദ്ധനവ് സര്‍ക്കാര്‍ ഉറപ്പുവരുത്തണം. വിപണിയിലെ സര്‍ക്കാര്‍ ഇടപെടല്‍ ശക്തമാക്കുന്നതിന് നിയമങ്ങള്‍ ഭേദഗതി ചെയ്യണം. ഭൂമി ഏറ്റെടുക്കല്‍, പുനരധിവാസം എന്നിവയ്ക്ക് അടിയന്തര പ്രാധാന്യം നല്‍കണം. പ്രതിരോധമേഖലയിലെ വിദേശനിക്ഷേപം വന്‍കിടവ്യാവസായിക സാധ്യതകള്‍ നല്‍കുന്നതാണ്. വ്യോമയാന മേഖലയുടെ പുനരുദ്ധാരണം നടപ്പാക്കണം. ലോകവിപണിയിലേക്കുള്ള ഇന്ത്യയുടെ കയറ്റുമതി ശക്തിപ്പെടുത്തണം എന്നിവയും സാമ്പത്തികസര്‍വേ റിപ്പോര്‍ട്ടില്‍ ആവശ്യപ്പെടുന്നു. 
സ്വന്തം ലേഖകന്‍

</TEXT>
</DOC>