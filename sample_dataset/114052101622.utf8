<DOC>
<DOCNO>114052101622.utf8</DOCNO>
<TEXT>


           രാഹുലിന്റെത്‌ വെറും ഊരുചുറ്റലായിരുന്നുവെന്ന്‌ ലീഗ്‌ മുഖപത്രം    

Wednesday 21 May 2014 9:43 pm IST

        തിരുവനന്തപുരം: കോണ്‍ഗ്രസ്‌ ഉപാധ്യക്ഷന്‍ രാഹുല്‍ തെരഞ്ഞെടുപ്പ്‌ പ്രചരണത്തിന്‌ നാടുമുഴുവന്‍ സഞ്ചരിച്ചത്‌ വെറും ഊരു ചുറ്റലായിരുന്നുവെന്ന്‌ മുസ്ലീംലീഗ്‌ മുഖപത്രം ചന്ദ്രിക. രാഹുല്‍ നടത്തിയ ഊരു ചുറ്റല്‍ മാത്രം മതിയായിരുന്നില്ല ഇന്ത്യയുടെ ആത്മാവ്‌ തൊട്ടറിയാനെന്ന മുന്നറിയിപ്പു കൂടി കോണ്‍ഗ്രസ്സിനേറ്റ കനത്ത തോല്‍വിയുടെ പശ്ചാത്തലത്തില്‍ ചന്ദ്രിക മുഖപ്രസംഗത്തിലൂടെ മുന്നറിയിപ്പ്‌ നല്‍കുന്നു. 
തോല്‍വിയുടെ പശ്ചാത്തലത്തില്‍ കോണ്‍ഗ്രസില്‍ അടിമുടി അഴിച്ചുപണിയെന്ന വാഗ്ദാനം ശുഭസൂചകമാണെന്ന്‌ പറയുന്ന ചന്ദ്രിക, കുറ്റങ്ങളും കുറവുകളും പോസ്റ്റ്മോര്‍ട്ടം ടേബിളില്‍ നിരത്തിയുള്ള ആത്മപരിശോധനയാണ്‌ ഈ വേളയില്‍ ആവശ്യമെന്നും പറയുന്നു. കോണ്‍ഗ്രസില്‍ ദശാബ്ദങ്ങളുടെ അനുഭവ സമ്പത്തുള്ള നേതാക്കള്‍ പലരും പലപ്പോഴും രാഹുലിന്റെ വീടിനു മുന്നില്‍ പടിക്കു പുറത്തു നില്‍ക്കേണ്ടിവന്നു. 2009ലെ ലോക്സഭാ തെരഞ്ഞെടുപ്പില്‍ തന്ത്രങ്ങള്‍ക്ക്‌ വേദിയായിരുന്ന ഗുര്‍ദ്വാര റകബ്ജംഗ്‌ റോഡിലെ യുദ്ധമുറി, തുഗ്ലക്‌ ലൈനിലെ രാഹുലിന്റെ വീട്ടിലേക്കു മാറി. അവിടെ, അനുഭവ സമ്പത്തുള്ള നേതാക്കള്‍ പലപ്പോഴും പടിക്കു പുറത്തുനില്‍ക്കേണ്ടിവന്നു. 2004ലും 2009ലും പ്രചാരണത്തിന്റെ സൂത്രവാക്യങ്ങള്‍ മെനഞ്ഞെടുത്ത ജയറാം രമേശ്‌ പോലും ഒഴിവാക്കപ്പെട്ടു. പല സംസ്ഥാന തെരഞ്ഞെടുപ്പുകളില്‍ നിന്നും അനുഭവിച്ച തോല്‍വിയില്‍ നിന്നു പോലും രാഹുല്‍ ബ്രിഗേഡ്‌ പാഠം പഠിച്ചില്ല. ഒരു സംസ്ഥാന മന്ത്രിസഭയില്‍ പോലും ഒരു വകുപ്പെങ്കിലും കൈകാര്യം ചെയ്ത്‌ പരിചയമില്ലാത്ത രാഹുലിനെ മുന്നില്‍ നിര്‍ത്തിയത്‌, മോദിക്ക്‌ അദ്ദേഹത്തിന്റെ ഹൈടെക്‌ തന്ത്രങ്ങളുടെ പ്രയോഗവത്ക്കരണത്തിന്‌ എളുപ്പം സൃഷ്ടിച്ചു. ആധുനിക സാങ്കേതിക വിദ്യ സമര്‍ഥമായി ഉപയോഗിക്കുന്നതില്‍ മോദിയേക്കാള്‍ കോണ്‍ഗ്രസ്‌ പരാജയപ്പെടുകയും ചെയ്തു. മോദി ഉയര്‍ത്തിയ പ്രചാരണങ്ങളെ ചെറുക്കാന്‍ ശേഷിയില്ലാത്ത പാര്‍ട്ടിയായി കോണ്‍ഗ്രസ്‌ മാറി. രണ്ട്‌ പ്രത്യയശാസ്ത്രങ്ങള്‍ ഏറ്റുമുട്ടുന്ന പോരാട്ടം എന്ന നിലയിലേക്ക്‌ തെരഞ്ഞെടുപ്പിനെ മാറ്റുന്നതിലും കോണ്‍ഗ്രസ്‌ പരാജയപ്പെടുകയായിരുന്നു.
പ്രചാരണ രംഗത്ത്‌ ഇത്തവണ കോണ്‍ഗ്രസിന്‌ ആകര്‍ഷകമായ ഒരു മുദ്രാവാക്യം പോലുമുണ്ടായതുമില്ലന്ന്‌ ലീഗ്‌ മുഖ പത്രം പറയുന്നു. നയീ സോച്‌, നയീ ഉമ്മീദ്‌ (പുതുചിന്ത, പുതുപ്രതീക്ഷ), അബ്‌ കി ബാര്‍ മോഡി സര്‍ക്കാര്‍ (ഇത്തവണ മോദി സര്‍ക്കാര്‍) തുടങ്ങിയ മുദ്രാവാക്യങ്ങളുമായി ബിജെപി മേല്‍ക്കൈ നേടുകയും ചെയ്തു. കേരളമൊഴികെയുള്ള സംസ്ഥാനങ്ങളില്‍ പ്രകടമായ നേതൃ ദാരിദ്ര്യം, മികച്ച പ്രാദേശിക സഖ്യകക്ഷികളുടെ അഭാവം, തെറ്റായ സാമ്പത്തിക നയങ്ങള്‍, വിലക്കയറ്റം, അഴിമതി തുടങ്ങി നിരവധി വിഷയങ്ങളും ഭരണ പരാജയവും ഈ തോല്‍വിക്കു ആക്കം കൂട്ടി. പാര്‍ട്ടിയെ ശുദ്ധികലശം ചെയ്ത്‌ ജനവിശ്വാസം വീണ്ടെടുക്കാനുള്ള ആദ്യ പടിയാകട്ടെ പാര്‍ട്ടിയെ അഴിച്ചുപണിയാനുള്ള കോണ്‍ഗ്രസ്‌ തീരുമാനമെന്നും ചന്ദ്രികയിലെ മുഖപ്രസംഗത്തില്‍ പ്രത്യാശിക്കുന്നുണ്ട്‌. 
എന്നാല്‍ രാഹുലിനെ ഒറ്റതിരിഞ്ഞ്‌ കുറ്റപ്പെടുത്തുന്നത്‌ ശരിയല്ലന്ന്‌ കെപിസിസി പ്രസിഡന്റ്‌വി.എം.സുധീരന്‍. ഘടക കക്ഷികള്‍ വിമര്‍ശനങ്ങളില്‍ ഔചിത്യവും മര്യാദയും പാലിക്കണമെന്നും സുധീരന്‍ പറഞ്ഞു. കെപിസിസി ആസ്ഥാനത്ത്‌ നടന്ന രാജീവ്‌ അനുസ്മരണ പരിപാടിയില്‍ സംസാരിക്കുകയായിരുന്നു അദ്ദേഹം. തെരഞ്ഞെടുപ്പ്‌ പരാജയത്തിന്റെ ഉത്തരവാദിത്വം ഒരാളില്‍ മാത്രം പഴിചാരുന്നത്‌ ഘടകക്ഷികള്‍ ഒഴിവാക്കണം.
ക്രിയാത്മകമായ ഏത്‌ വിമര്‍ശനവും സ്വാഗതം ചെയ്യും. പക്ഷേ രാഹുലിനെ ചൂണ്ടിക്കാണിച്ച്‌ എല്ലാത്തിനും കാരണം അദ്ദേഹമാണെന്ന തരത്തിലുള്ള പഴിചാരല്‍ ഒഴിവാക്കണം. ഏത്‌ ഭാഗത്ത്‌ നിന്ന്‌ അത്തരം നീക്കമുണ്ടായാലും ഉചിതമല്ല. എല്ലാവരും രാഷ്ട്രീയ ഔചിത്യ മര്യാദകള്‍ പാലിക്കണം. തെരഞ്ഞെടുപ്പ്‌ പരാജയം മൂലം കോണ്‍ഗ്രസിനുണ്ടായ ആഘാതം പൂര്‍ണ്ണമായി മനസിലാക്കി ആവശ്യമായ തിരുത്തല്‍ നടപടികളുമായി മുന്നോട്ടു പോകുമെന്നും സുധീരന്‍ പറഞ്ഞു
    
</TEXT>
</DOC>