<DOC>
<DOCNO>114101933999.utf8</DOCNO>
<TEXT>


           തുലാമഴ നാശം വിതയ്ക്കും: കുട്ടികള്‍ക്ക് കരുതല്‍ കൊടുക്കാന്‍ കര്‍ശന നിര്‍ദേശം    

Sunday 19 October 2014 9:49 pm IST

        തിരുവനന്തപുരം: സംസ്ഥാനത്ത് തുലാമഴ നാശം വിതയ്ക്കുമെന്ന് മുന്നറിയിപ്പ്. തുലാമഴയില്‍ കുളിക്കാന്‍ കുട്ടികളെ അനുവദിക്കരുതെന്ന് ദുരന്ത നിവാരണ അതോറിട്ടിയുടെ കര്‍ശന നിര്‍ദേശം. മാതാപിതാക്കള്‍ പ്രത്യേകം ശ്രദ്ധിക്കണം. വരും ദിവസങ്ങളിലെ മഴയെ ഭയപ്പെടേണ്ടതുണ്ട്. ജില്ലാ അധികൃതര്‍ കുടുംബനാഥന്‍മാര്‍ക്കു മുന്നറിയിപ്പ് നല്‍കണമെന്നും നിര്‍ദേശം. അപകട സാധ്യതാ മുന്നറിയിപ്പ് ദുരന്ത നിവാരണ അതോറിട്ടി ജില്ലാ അധികൃതര്‍ക്കു കൈമാറി. കഴിഞ്ഞദിവസം രാത്രിവൈകിയാണ് അതോറിട്ടിയുടെ നിര്‍ദേശം ജില്ലാ കളക്ടര്‍മാര്‍ക്കു ലഭിച്ചത്.

മഴയുടെശക്തി വരുംദിവസങ്ങളില്‍ കൂടുന്നതോടെ പ്രകൃതിദുരന്ത സാധ്യത കൂടുതലാണെന്ന് കാലാവസ്ഥാ നിരീക്ഷണ കേന്ദ്രം ഇതുസംബന്ധിച്ച മുന്നറിയിപ്പു നല്‍കിക്കഴിഞ്ഞു. 13 സെന്റീമീറ്ററോ അതില്‍ കൂടുതലോ മഴ ലഭിക്കുന്ന പ്രദേശങ്ങളിലാണ് അപകടസാധ്യത കൂടുതല്‍. മലയോര മേഖലകളില്‍ ഉരുള്‍പൊട്ടല്‍, മണ്ണിടിച്ചില്‍, മലവെള്ളപ്പാച്ചില്‍ എന്നിവ ഏതുസമയത്തും പ്രതീക്ഷിക്കാം. കൂടാതെ വെള്ളപ്പൊക്ക ഭീഷണിയും. പുഴയോരങ്ങള്‍, റിസര്‍വോയറുകള്‍, കുടിവെള്ള പദ്ധതി പ്രദേശങ്ങള്‍, കായല്‍, കുളങ്ങള്‍, തോടുകള്‍, നീര്‍ച്ചാലുകള്‍ തുടങ്ങിയവയുടെ സമീപപ്രദേശങ്ങളില്‍ താമസിക്കുന്നവര്‍ പ്രത്യേകം ശ്രദ്ധിക്കണം. ജില്ലാ അധികൃതര്‍ ജനങ്ങളെ മാറ്റിപ്പാര്‍പ്പിക്കാന്‍ സജ്ജമായിരിക്കണം. കണ്‍ട്രോള്‍ റൂമുകള്‍ വേഗത്തില്‍ തുറക്കണം. ക്യാമ്പുകള്‍ക്കാശ്യമായ വിഭവങ്ങള്‍ മുന്‍കൂട്ടി ഒരുക്കിയിരിക്കണം. നിലവില്‍ സംസ്ഥാനത്തുണ്ടായിട്ടുള്ള പ്രകൃതി ദുരന്തങ്ങളെ വിലയിരുത്തി പഞ്ചായത്തുതല മാപ്പുകള്‍ തയ്യാറാക്കിയിട്ടുണ്ട്. അപകട സാധ്യതാപ്രദേശങ്ങള്‍ മനസ്സിലാക്കാന്‍ ഇതുപകരിക്കും. എന്നാല്‍, മാപ്പുകളുടെ പോരായ്മയായി ചൂണ്ടിക്കാണിക്കപ്പെടുന്നത് ഇത്തരം സ്ഥലങ്ങളില്‍ എത്ര കുടുംബങ്ങളുണ്ടെന്ന കൃത്യമായ കണക്കുകള്‍ ലഭ്യമല്ല. വീടുകളുടെ എണ്ണം, വര്‍ഷംതോറും വര്‍ധിക്കുന്ന ജനസംഖ്യാ കണക്കുകളും ഇതില്‍പ്പെടുന്നു. മാപ്പുകളില്‍ ഇത് ഉള്‍പ്പെടുത്തിയിരുന്നെങ്കില്‍ രക്ഷാപ്രവര്‍ത്തനം കൃത്യതയോടെ ചെയ്യാന്‍ കഴിയുമായിരുന്നുവെന്ന് ജില്ലാ ഭരണകൂടങ്ങള്‍ വ്യക്തമാക്കുന്നു.

ഉറപ്പില്ലാത്ത മണ്ണുള്ള മലകളാണ് സംസ്ഥാനത്തുള്ളതെന്ന് മണ്ണുഗവേഷകര്‍ നടത്തിയ പഠനത്തില്‍ കണ്ടെത്തിയിട്ടുണ്ട്. മലകളില്‍ നിന്ന് പാറകള്‍ പൊട്ടിച്ചെടുത്തതുകൊണ്ടാണ് മണ്ണിന്റെ ഉറപ്പ് നഷ്ടപ്പെട്ടത്. മഴവെള്ളം ഒലിച്ചുപോകാന്‍ കഴിയാത്ത ചില സ്ഥലങ്ങളില്‍ ഉരുള്‍പൊട്ടല്‍ വേഗത്തിലുണ്ടാകുന്നതിനു കാരണവും ഇതാണ്. തുലാമഴയില്‍ കളിക്കാനും കുളിക്കാനുമിറങ്ങുന്ന കുട്ടികള്‍ക്ക് കൂടുതല്‍ ആപത്തുണ്ടാകും. പെട്ടെന്നുണ്ടാകുന്ന പ്രകൃതിക്ഷോഭങ്ങളെ പ്രതിരോധിക്കാന്‍ കുട്ടികള്‍ക്കാകില്ല. എന്താണ് സംഭവിക്കുന്നതെന്ന് മനസ്സിലാക്കാന്‍ സാധിക്കാത്തതാണ് കാരണം. നദികളില്‍ കുളിക്കല്‍, പാറമടകളില്‍ പണിയെടുക്കല്‍, ട്രക്കിങ്, മരംവെട്ടല്‍, മണ്ണുനീക്കല്‍, വിനോദസഞ്ചാരം, വെള്ളച്ചാട്ടത്തില്‍ കുളിക്കല്‍, ഒറ്റപ്പെട്ട സ്ഥലങ്ങളില്‍ താമസിക്കല്‍ തുടങ്ങിയുള്ള പ്രവണതകള്‍ സ്വയം ഒഴിവാക്കണമെന്നും അതോറിറ്റി അഭ്യര്‍ത്ഥിക്കുന്നു. ആലപ്പുഴ ജില്ലയില്‍ ദുരിതാശ്വാസ, ക്യാമ്പുകള്‍ക്കായി പ്രത്യേക നടപടി വേണം. തീരദേശ ജില്ലകള്‍ കോസ്റ്റ് ഗാര്‍ഡിന്റെ സഹായം അഭ്യര്‍ത്ഥിച്ചിരിക്കണം. നീര്‍ച്ചാലുകള്‍, തോടുകള്‍ എന്നിവയില്‍ അസാധാരണമായി വെള്ളം കൂടുന്നുവെങ്കില്‍ കുടുംബങ്ങളെ മാറ്റിത്താമസിപ്പിക്കാന്‍ തയ്യാറാകണം. കൊല്ലത്തെ സ്ഥലങ്ങളില്‍ പുറത്തിറങ്ങുന്നത് കരുതലോടെ വേണമെന്നും നിര്‍ദേശം. എറണാകുളം കായല്‍ത്തീര പ്രദേശങ്ങളില്‍ കുട്ടികള്‍ക്ക് ശ്രദ്ധനല്‍കണം. വയനാടന്‍ കാടുകളില്‍ വിനോദ സഞ്ചാരികള്‍ പോകുന്നത് തടയണം. ഇടുക്കി, മലമ്പുഴ, നെയ്യാര്‍, പീച്ചി തുടങ്ങി അണക്കെട്ടുകളിലും വിനോദസഞ്ചാരികളെ നിയന്ത്രിക്കണം. തേക്കടിയില്‍ സഞ്ചാരികളെ പൂര്‍ണമായി തടയണം. മുല്ലപ്പെരിയാര്‍ വാസികളെ ജില്ലാ അധികതര്‍ മോണിറ്റര്‍ ചെയ്യാനും നിര്‍ദേശം. രണ്ടു ദിവസത്തെ നിരീക്ഷണത്തിനു ശേഷം ജില്ലാ അധികൃതരുമായി ദുരന്തനിവാരണ അതോറിറ്റി ബന്ധപ്പെടും.
    
</TEXT>
</DOC>