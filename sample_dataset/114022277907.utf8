<DOC>
<DOCNO>114022277907.utf8</DOCNO>
<TEXT>


           കടല്‍ക്കൊല: നാവികര്‍ക്കെതിരെ സുവ ചുമത്തില്ല    

Saturday 22 February 2014 2:20 pm IST

ന്യൂദല്‍ഹി: കടല്‍ക്കൊല കേസില്‍ ഇറ്റാലിയന്‍ നാവികര്‍ക്കെതിരെ സുവ നിയമം പൂര്‍ണമായി ഒഴിവാക്കാന്‍ കേന്ദ്ര സര്‍ക്കാര്‍ തീരുമാനിച്ചു. ഇക്കാര്യം തിങ്കളാഴ്ച കേസ് പരിഗണിക്കുമ്പോള്‍ അറ്റോര്‍ണി ജനറല്‍ സുപ്രീംകോടതിയെ അറിയിക്കും. നാവികര്‍ക്കെതിരെ സുവ’ നിയമം ചുമത്തേണ്ടതില്ലെന്ന് നിയമമന്ത്രാലയം ആഭ്യന്തര മന്ത്രാലയത്തെ അറിയിച്ചിരുന്നു.

നാവികര്‍ക്കെതിരെ സുവ നിയമപ്രകാരമുള്ള വകുപ്പുകള്‍ ചുമത്തി പ്രോസ്യൂകഷന്‍ നടപടികള്‍ ആരംഭിക്കാനുള്ള കേന്ദ്ര സര്‍ക്കാര്‍ നീക്കത്തിനെതിരെ ഇറ്റലി ശക്തമായ നിലപാട് സ്വീകരിച്ചിരുന്നു. കഴിഞ്ഞ ദിവസം സുപ്രീം കോടതിയിലും അവര്‍ ഇക്കാര്യം ഉന്നയിച്ചിരുന്നു. കേന്ദ്ര സര്‍ക്കാര്‍ നീക്കത്തിനെതിരെ യൂറോപ്യന്‍ യൂണിയനെയും, ഐക്യരാഷ്ട്രസഭയെയും ഇറ്റലി സമീപിച്ചു. ഇത് വലിയ നയതന്ത്ര പ്രശ്നമായി മാറിയതോടെയാണ്  സുവ നിയമം പൂര്‍ണമായി ഒഴിവാക്കാനുള്ള തീരുമാനത്തില്‍ കേന്ദ്ര സര്‍ക്കാര്‍ എത്തിയിരിക്കുന്നത്. 

അതേസമയം ഭീകര വിരുദ്ധ നിയമമായ സുവ ചുമത്താതെ കടല്‍ക്കൊല കേസ് എന്‍.ഐ.എ.യ്ക്ക് അന്വേഷിക്കാന്‍ അനുവദിക്കണമെന്ന് കേന്ദ്രം സുപ്രീം കോടതിയില്‍ ആവശ്യപ്പെടും. സുവ നിയമമില്ലാതെ എന്‍ഐഎയ്ക്ക് കേസ് അന്വേഷിക്കാന്‍ കഴിയില്ല. ഭീകരവിരുദ്ധ അന്വേഷണ ഏജന്‍സിയായ എന്‍ഐഎയ്ക്ക് ഇന്ത്യന്‍ ശിക്ഷാനിയമ പ്രകാരമുള്ള കുറ്റങ്ങള്‍ അന്വേഷിക്കാനാകില്ല.  നേരത്തേ സുവ നിയമത്തിലെ വധശിക്ഷ ലഭിക്കുന്ന വകുപ്പ് ഒഴിവാക്കി നാവികരെ പ്രോസിക്യൂട്ട് ചെയ്യാന്‍ സര്‍ക്കാര്‍ എന്‍ഐഎയ്ക്ക് നിര്‍ദേശം നല്‍കിയിരുന്നു. 
    
</TEXT>
</DOC>