<DOC>
<DOCNO>114071214169.utf8</DOCNO>
<TEXT>


           എയിംസ് ആരംഭിക്കാന്‍ കഴിയാത്തത് സംസ്ഥാനത്തിന്റെ പിടിപ്പുകേട്: ചൗഹാന്‍    

Saturday 12 July 2014 10:41 pm IST

        പത്തനംതിട്ട: കേരളത്തില്‍ എയിംസ് ആരംഭിക്കാന്‍ കഴിയാത്തത് സംസ്ഥാന സര്‍ക്കാരിന്റെ പിടിപ്പുകേടുകൊണ്ടാണെന്ന്  എബിവിപി ദേശീയ സെക്രട്ടറി അശീഷ് ചൗഹാന്‍ പറഞ്ഞു. 
ആവശ്യമായ സ്ഥലം കണ്ടെത്തി കേന്ദ്രസര്‍ക്കാരിനെ ധരിപ്പിക്കുന്നതിന് പകരം മന്ത്രിമാര്‍  വാചക കസര്‍ത്ത് നടത്തുകയാണ്. വിദ്യാഭ്യാസ മേഖലയില്‍ കേന്ദ്രസര്‍ക്കാരിന്റെ അനുഭാവപൂര്‍ണ്ണമായ സമീപനമാണ് ബജറ്റില്‍ പ്രതിഫലിക്കുന്നത്. ഐഐടി, ഐഐഎം,എയിംസ്, തുടങ്ങിയവ കൂടുതലായി ആരംഭിക്കാനുള്ള നീക്കം വിദ്യാഭ്യാസ മേഖലയ്ക്ക് പുതിയ ദിശാബോധം നല്‍കും.കിഴക്കന്‍ സംസ്ഥാനങ്ങളിലെ വിദ്യാര്‍ത്ഥികള്‍ നേരിടുന്ന പ്രശ്‌നങ്ങള്‍ പ്രധാനമന്ത്രി നരേന്ദ്രമോദിയേയും മന്ത്രി സ്മൃതി ഇറാനിയേയും ധരിപ്പിച്ചിട്ടുണ്ട്.
കലാലയങ്ങളില്‍ എസ്എഫ്‌ഐ ഇനി അക്രമ രാഷ്ട്രീയവും പഠിപ്പുമുടക്കി സമരങ്ങളും നടത്തില്ല എന്ന പ്രഖ്യാപനം കേരളത്തിലെ കമ്മ്യൂണിസ്റ്റ് പ്രസ്ഥാനങ്ങള്‍ക്ക് വൈകിയുദിച്ച വിവേകമാണ്. എസ്എഫ്‌ഐയുടെ കേരള മോഡല്‍ അക്രമ രാഷ്ട്രീയം എബിവിപി പൊതുസമൂഹത്തിന് മുന്നില്‍ തുറന്ന് കാണിച്ചിട്ടുള്ളതാണ്. ഭാരതം മുഴുവന്‍ വ്യാപിച്ചു കിടക്കുന്നതാണ് എബിവിപിയുടെ പ്രവര്‍ത്തനം. എന്നാല്‍ എസ്എഫ്‌ഐ സജീവമായ  മേഖലകളിലാണ് അക്രമ രാഷ്ട്രീയം നടമാടുന്നത്. ഈ രീതിയിലുള്ള പ്രവര്‍ത്തനം തുടര്‍ന്നാല്‍  കമ്മ്യൂണിസ്റ്റ് പ്രസ്ഥാനങ്ങളുടെ അവസാന അത്താണിയായ കേരളത്തിലും വംശനാശം സംഭവിക്കുമെന്ന തിരിച്ചറിവാണ് അക്രമ സമരങ്ങള്‍ക്കെതിരേ നിലപാടെടുക്കാന്‍ പ്രേരിപ്പിച്ചത്. യുവജനത എന്ന നിലയില്‍ വിദ്യാഭ്യാസ, ദേശീയ, സാമൂഹിക പ്രശ്‌നങ്ങളില്‍ എബിവിപി സജീവമായി ഇടപെടുമെങ്കിലും പഠിപ്പുമുടക്ക് എന്നത് അവസാന സമരമുറയാണെന്നും എസ്എഫ്‌ഐ അക്രമത്തിന്റെ പാതയില്‍ നിന്നും പിന്നോട്ട് പോകുന്നത്  ശുഭസൂചകമാണെന്നും  ആശിഷ് ചൗഹാന്‍ പറഞ്ഞു.
എബിവിപി സംസ്ഥാന സെക്രട്ടറി ഡോ.ബി.ആര്‍.അരുണ്‍, പത്തനംതിട്ട ജില്ലാ കണ്‍വീനര്‍ ഗോകുല്‍ ഗോപിനാഥ് എന്നിവരും പത്രസമ്മേളനത്തില്‍ പങ്കെടുത്തു.
    
</TEXT>
</DOC>