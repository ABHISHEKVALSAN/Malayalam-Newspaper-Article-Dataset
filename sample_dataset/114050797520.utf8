<DOC>
<DOCNO>114050797520.utf8</DOCNO>
<TEXT>


           നൈജീരിയയില്‍ ഭീകരര്‍ 8 പെണ്‍കുട്ടികളെ കൂടി തട്ടിക്കൊണ്ടുപോയി    

Wednesday 7 May 2014 11:33 am IST

വരാബെ: നൈജീരിയയില്‍ ഇസ്ലാം ഭീകര സംഘടനയായ ബോക്കോ ഹറം പ്രവര്‍ത്തകര്‍ വീണ്ടും പെണ്‍കുട്ടികളെ തട്ടിക്കൊണ്ടുപോയി. വടക്കു കിഴക്കന്‍ നൈജീരിയയിലെ വരാബെ ഗ്രാമത്തില്‍ നിന്നാണ് എട്ടു പെണ്‍കുട്ടികളെ ഭീകരര്‍ തട്ടിക്കൊണ്ടുപോയത്. 12നും 15നും ഇടയില്‍ പ്രായമുള്ളവരെയാണ് തട്ടിക്കൊണ്ടുപോയത്. 

തോക്കുധാരികളായ ഭീകരര്‍ പെണ്‍കുട്ടികളെ ബലമായി വാഹനത്തില്‍ കയറ്റിക്കൊണ്ടുപോവുകയായിരുന്നുവെന്ന് പ്രദേശവാസികള്‍ പറഞ്ഞു. ഇവര്‍ ഗ്രാമത്തില്‍ വെടിവെപ്പു നടത്തിയതായും റിപ്പോര്‍ട്ടുണ്ട്. രണ്ട് ട്രക്കുകളിലായി എത്തിയ ഭീകരര്‍ വളര്‍ത്തു മൃഗങ്ങളെയും തട്ടിക്കൊണ്ടു പോയിട്ടുണ്ട്. മൂന്നാഴ്ച മുന്‍പ് ഇവര്‍ തട്ടിക്കൊണ്ടുപോയ 276 സെക്കണ്ടറി സ്‌കൂള്‍ വിദ്യാര്‍ത്ഥിനികളെ ഇത് വരെ വിട്ടയച്ചിട്ടില്ല. ഇവരെ അടിമകളാക്കി വില്‍ക്കുമെന്നാണ് സംഘടനാ നേതൃത്വം ഭീഷണി മുഴക്കിയത്. 

നൈജീരിയയില്‍ ശരീഅത്ത് നടപ്പിലാക്കണമെന്നാണ് ഇവരുടെ പ്രധാന ആവശ്യം. നിരവധി കൊലപാതകങ്ങള്‍ നടത്തിയ സംഘടനയാണ് ബോക്കോ ഹറം. കുട്ടികളെ മോചിപ്പിക്കുനന്തില്‍ സര്‍ക്കാര്‍ പരാജയപ്പെട്ടെന്നാരോപിച്ച് നൈജീരിയയില്‍ പലയിടങ്ങളിലും പ്രക്ഷോഭങ്ങള്‍ നടന്നു. 276 വിദ്യാര്‍ത്ഥികളെ മോചിപ്പിക്കുന്നതിനായി പദ്ധതിയിട്ടതായി അമേരിക്ക കഴിഞ്ഞ ദിവസം അറിയിച്ചിരുന്നു. സംഭവം അക്രമവും ഹൃദയഭേദകവുമാണെന്നുമാണ് അമേരിക്കന്‍ പ്രസിഡന്റ് ബരാക് ഒബാമ പ്രതികരിച്ചത്.

ഇതിനിടെ നാല് ബൊക്കൊ ഹറാം പ്രവര്‍ത്തകര്‍ അയല്‍ രാജ്യമായ നൈജറില്‍ കഴിഞ്ഞ ദിവസം അറസ്റ്റിലായി. പിടിയാലായവര്‍ നൈജറില്‍ നിന്നും ഒരാളെ തോക്കുചൂണ്ടി നേരത്തേ തട്ടിക്കൊണ്ടുപോയിട്ടുള്ളതായും നൈജര്‍ സര്‍ക്കാര്‍ സ്ഥിരീകരിച്ചു. 
    
</TEXT>
</DOC>