<DOC>
<DOCNO>114101933795.utf8</DOCNO>
<TEXT>


           ദേവസ്വം അഴിമതിക്കേസുകള്‍ അട്ടിമറിക്കുന്നു    

Sunday 19 October 2014 1:44 pm IST

        തിരുവനന്തപുരം: തിരുവിതാംകൂര്‍ ദേവസ്വംബോര്‍ഡിലെ വിവാദമായ പല അഴിമതി കേസുകളും അട്ടിമറിക്കപ്പെടുന്നു. വ്യക്തമായ തെളിവുകളുള്ളതും കോടതിയില്‍ ശിക്ഷകിട്ടുമെന്ന് ഉറപ്പുള്ളതുമായ കേസുകളാണ് പലതും. ദേവസ്വംബോര്‍ഡിലെയും ദേവസ്വം വകുപ്പിലെയും ഉദ്യോഗസ്ഥരും ചില രാഷ്ട്രീയ നേതാക്കളും ചേര്‍ന്നുള്ള സംഘമാണ് കേസ് അട്ടിമറിക്കു പിന്നില്‍. കോടികളുടെ അഴിമതികേസുകളാണ് പലതും എന്നതിനാല്‍ കേസ് ഇല്ലാതാക്കുന്നതിനു പിന്നിലും പണമാണ് ഒഴുകുന്നത്.

സ്‌പെഷ്യല്‍ ഓഫീസര്‍ രണ്ടു കോടി രൂപ അഡ്വാന്‍സ് വാങ്ങിയിട്ട് അടുത്ത മണ്ഡലകാലാരംഭത്തില്‍ പോലും വൗച്ചറുകള്‍ സമര്‍പ്പിച്ചിരുന്നില്ല. വ്യക്തമായ അഴിമതിയുണ്ടെന്ന് വ്യക്തമായതോടെ അന്വേഷണത്തിന് ഉത്തരവിട്ടിരുന്നു. പക്ഷെ ബോര്‍ഡിന്റെ ഭാഗത്തു നിന്നും കാര്യമായ പിന്തുണയില്ലാത്തതിനാല്‍ അന്വേഷണം ആഭ്യന്തര വകുപ്പ് അവസാനിപ്പിച്ചിരിക്കുകയാണ്.

ചേര്‍ത്തല നാരായണപുരം ക്ഷേത്രത്തിലെ സ്വര്‍ണമുഖചാര്‍ത്ത് അപഹരിച്ച കേസും എങ്ങുമെത്തിയിട്ടില്ല. ക്ഷേത്രത്തിലെ അസല്‍ മുഖച്ചാര്‍ത്ത് മാറ്റി പകരം മറ്റൊന്ന് പണിതുവച്ചതായി ദേവസ്വം അന്വേഷണത്തില്‍ തെളിഞ്ഞിരുന്നു. അമൂല്യമായത് മാറ്റി സ്വര്‍ണ്ണത്തില്‍ പുതിയത് പണിതപ്പോള്‍ സ്വര്‍ണ്ണത്തിന്റെ മൂല്യത്തിലും കുറവുണ്ടായിരുന്നു. ദേവസ്വംബോര്‍ഡിലെ ഒന്നിലധികം പേരുടെ അറിവോടെയാണ് തട്ടിപ്പ് എന്നും ദേവസ്വം ഡെപ്യൂട്ടി കമ്മീഷണറുടെ അന്വേഷണറിപ്പോര്‍ട്ടില്‍ വ്യക്തമാക്കിയിരുന്നു. പക്ഷേ ഇതുസംബന്ധിച്ച് പോലീസ് കേസ് എങ്ങും എത്തിയിട്ടില്ല.

കൊട്ടാരക്കര ശ്രീഗണപതി ക്ഷേത്രത്തിലെ ഉദയാസ്തമനപൂജയ്ക്ക് ഭക്തര്‍ നല്‍കിയ 12ലക്ഷം രൂപ കേസും ബോര്‍ഡ് ഒത്തുതീര്‍ക്കുകയായിരുന്നു. പണം മോഷ്ടിച്ച ഉദ്യോഗസ്ഥനോട് പലിശ സഹിതം വാങ്ങി എന്ന ന്യായം പറഞ്ഞാണിത്.
പണാപഹരണം നടത്തിയ മറ്റൊരു സബ്ഗ്രൂപ്പ് ഓഫീസറെ നേരത്തെ അന്വേഷണത്തെ തുടര്‍ന്ന് പിരിച്ചുവിട്ടിരുന്നു. തട്ടിപ്പ് വ്യക്തമായതിനെ തുടര്‍ന്ന് സര്‍ക്കാരിന്റെ നിര്‍ദ്ദേശപ്രകാരമായിരുന്നു ബോര്‍ഡിലെ പലര്‍ക്കും വേണ്ടപ്പെട്ടയാളായ ഇദ്ദേഹത്തെ മാറ്റിയത്. 11 വര്‍ഷത്തിനുശേഷം അദ്ദേഹത്തെ തിരിച്ചെടുത്തു. അതും സബ് പെന്‍ഷന്‍ കാലാവധി ഡ്യൂട്ടിയായി പരിഗണിച്ചുകൊണ്ട്.

മാനുഷിക പരിഗണന നല്‍കി തിരിച്ചെടുത്തു എന്നതാണ് പറയുന്ന ന്യായം. ദേവസ്വംബോര്‍ഡിന്റെ ലക്ഷങ്ങള്‍ മോഷ്ടിച്ച ഉദ്യോഗസ്ഥന് മാനുഷിക പരിഗണന നല്‍കിയതിനു പിന്നില്‍ ദുരൂഹതയുണ്ട്. ബോര്‍ഡുമായി ബന്ധപ്പെട്ട പണമിടപാട് നടത്തുന്ന ചിലരുടെ ബിനാമിയായി പ്രവര്‍ത്തിക്കുന്ന ഉദ്യോഗസ്ഥനാണ് ഇയാളെന്ന് ആരോപണമുണ്ടായിരുന്നു.
ഇത്തരം കേസുകളില്‍ ശക്തമായ നിലപാട് എടുക്കേണ്ട ദേവസ്വംബോര്‍ഡ് കമ്മീഷണര്‍ സ്വയം പ്രതിരോധത്തിലാണ്. സ്വന്തം പേരില്‍ മൂന്ന് വിജിലന്‍സ് കേസുകള്‍ നേരിടുന്ന ഉദ്യോഗസ്ഥനാണിദ്ദേഹം.
    
</TEXT>
</DOC>