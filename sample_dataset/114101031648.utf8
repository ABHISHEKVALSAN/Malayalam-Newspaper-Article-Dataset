<DOC>
<DOCNO>114101031648.utf8</DOCNO>
<TEXT>


           കുന്നത്തറ ടെക്‌സ്റ്റൈല്‍സിന് താഴ് വീണിട്ട് ഇരുപതാണ്ട്    

Friday 10 October 2014 9:37 pm IST

        അത്തോളി (കോഴിക്കോട്): മലബാറില്‍ ആദ്യമായി മാനേജ്‌മെന്റില്‍ തൊഴിലാളി പ്രാതിനിധ്യം ഉറപ്പ് വരുത്തി ആരംഭിച്ച കുന്നത്തറ ടെക്‌സ്റ്റൈല്‍ വ്യവസായ ശാലക്ക് താഴ് വീണിട്ട് ഇരുപതാണ്ടാവുന്നു. 1994 ഒക്‌ടോബര്‍ 24നാണ് കമ്പനി പൂട്ടിയത്.

തുടക്കത്തില്‍ ലാഭത്തില്‍ പ്രവര്‍ത്തിച്ച കമ്പനിക്ക് പിന്നീട് ബാദ്ധ്യതകള്‍ ഏറി. ദൈനംദിന പ്രവര്‍ത്തനങ്ങളില്‍ രാഷ്ട്രീയ പ്രതിനിധികള്‍ കൈകടത്താന്‍ തുടങ്ങിയതാണ് കാരണം. ഡയറക്ടര്‍മാരുടെ ധൂര്‍ത്തും കാര്യക്ഷമതയില്ലായ്മയും, തൊഴിലാളികള്‍ക്കിടയിലെ ചേരിതിരിവും സ്ഥാപനം അടയ്ക്കുന്നതിന് ആക്കംകൂട്ടി. ഒടുവില്‍ കമ്പനിയുടെ ദൈനംദിന കാര്യങ്ങള്‍ക്ക് പണം കണ്ടെത്താന്‍ കഴിയാതെ മാനേജ്‌മെന്റ് വഴിമുട്ടി. ഈ സാഹചര്യത്തില്‍ സര്‍ക്കാര്‍ ബാദ്ധ്യതകളില്‍ നിന്നും ഒഴിഞ്ഞുമാറി. കമ്പനി അടയ്ക്കുകയല്ലാതെ മാനേജ്‌മെന്റിന്റെ മുന്‍പില്‍ മറ്റ് വഴികളൊന്നും തന്നെ ഇല്ലായിരുന്നു.

സ്ഥാപനം പൂട്ടിയപ്പോള്‍ വിവിധ ബാങ്കുകളിലായി 4.5 കോടി രൂപയും, തൊഴിലാളികള്‍ക്ക് കൊടുക്കേണ്ട 6.78 കോടി രൂപ വേതന കുടിശ്ശികയും, ഭീമമായ വൈദ്യുതി ബില്ലും, രണ്ട് സ്വകാര്യ നൂല്‍നൂല്‍പ്പ് കമ്പനികള്‍ക്ക് 2.75 ലക്ഷം രൂപയും ബാദ്ധ്യത ഉണ്ടായിരുന്നു.
ഇതിനിടയില്‍ നൂല്‍ കൊടുത്ത വകയില്‍ കിട്ടേണ്ടതായ 2.75 ലക്ഷം രൂപ വസൂലാക്കുന്നതിനു വേണ്ടി സ്വകാര്യകമ്പനി ഉടമകള്‍ കോടതിയെ സമീപിച്ചതിനെ തുടര്‍ന്ന് കോടതി ചെലവടക്കം 6 ലക്ഷത്തോളം രൂപ കമ്പനിക്കെതിരെ വിധിയായി. എന്നാല്‍ തുക കൊടുക്കാന്‍ മാനേജ്‌മെന്റോ സര്‍ക്കാരോ തയ്യാറാവാത്ത സാഹചര്യത്തിലാണ് കുന്നത്തറ ടെക്‌സ്റ്റൈല്‍ വ്യവസായശാല 2001 ല്‍ ലിക്വിഡേറ്റ് ചെയ്യപ്പെട്ടത്.

ഇതിനെതുടര്‍ന്ന് കമ്പനി ലേലത്തിന് വെച്ച് വില്‍പ്പന നടത്താനും ബാദ്ധ്യതകള്‍ മുഴുവന്‍ തീര്‍ക്കാനും ഹൈക്കോടതി ഉത്തരവിട്ടു. കമ്പനി വില്‍പ്പനക്ക് വെച്ചെങ്കിലും ജനങ്ങളുടെ പ്രതിഷേധം മൂലം വില്‍പ്പന തടസ്സപ്പെട്ടു. വീണ്ടും 2012 ല്‍ കമ്പനി വന്‍കിട വ്യവസായികള്‍ക്ക് വില്‍ക്കുന്നതിന് വേണ്ടി വ്യവസായ വകുപ്പില്‍ തകൃതിയായ കൂടിയാലോചന നടന്നു. ഇതിനെതിരെ ബിജെപി സംസ്ഥാന ജനറല്‍ സെക്രട്ടറി കെ. സുരേന്ദ്രന്റെ നേതൃത്വത്തില്‍ ശക്തമായ പ്രതിരോധ സമരം നടന്നു. ഇതിനെതുടര്‍ന്ന് സര്‍ക്കാര്‍ വില്‍പ്പന നിര്‍ത്തിവെക്കുകയും കമ്പനി സ്ഥാപക ചെയര്‍മാനായിരുന്ന വി. രാധാകൃഷ്ണന്‍ നായരെ ഉള്‍പ്പെടുത്തിക്കൊണ്ട് ഒരു കമ്മിറ്റിക്ക് വ്യവസായ വകുപ്പ് രൂപംനല്‍കുകയും ചെയ്തു.
കമ്പനി ഉടനെ തുറക്കുമെന്ന് ഇപ്പോള്‍ പ്രചാരണം നടക്കുകയാണ്. എന്നാല്‍ ഇതിന് മുമ്പ് നിരവധി നിയമ തടസ്സങ്ങളും കടബാദ്ധ്യതകളും ഒഴിവാക്കേണ്ടതുണ്ട്. ഇതിന് യാതൊരു നീക്കവും സര്‍ക്കാരിന്റെ ഭാഗത്തു നിന്നുണ്ടായിട്ടില്ല.
    
</TEXT>
</DOC>