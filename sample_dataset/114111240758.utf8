<DOC>
<DOCNO>114111240758.utf8</DOCNO>
<TEXT>


           ആമയൂര്‍ കൂട്ടക്കൊലക്കേസ്: പ്രതിയുടെ വധശിക്ഷ ഹൈക്കോടതി ശരിവെച്ചു    

Wednesday 12 November 2014 7:13 pm IST

        കൊച്ചി: പട്ടാമ്പി ആമയൂര്‍ കൂട്ടക്കൊലക്കേസിലെ പ്രതി റെജികുമാറിന്റെ വധശിക്ഷ ഹൈക്കോടതി ശരിവെച്ചു. സെഷന്‍സ് കോടതി വിധി ചോദ്യം ചെയ്ത് പ്രതി സമര്‍പ്പിച്ച ഹര്‍ജി ഹൈക്കോടതി തള്ളി. പൈശാചികമായ കൊലപാതകങ്ങളാണ് റെജികുമാര്‍ നടത്തിയതെന്നും അപൂര്‍വങ്ങളില്‍ അപൂര്‍വമായ കേസാണിതെന്നുമുളള സെഷന്‍സ് കോടതി നിരീക്ഷണം ഹൈക്കോടതിയും ശരിവെച്ചു.

2008 ജൂലായ് എട്ടിനും 22 നും ഇടയ്ക്ക് ഘട്ടംഘട്ടമായി റെജികുമാര്‍ ഭാര്യ ലിസിയെയും മക്കളായ അമല്യ, അമല്‍, അമലു, അമന്യ എന്നിവരെയും ആസൂത്രിതമായി കൊലപ്പെടുത്തുകയായിരുന്നു. കൊലപാതകത്തിനു മുമ്പ് മൂത്തമകളെ പീഡിപ്പിച്ചതായും പോസ്റ്റ്‌മോര്‍ട്ടം റിപ്പോര്‍ട്ടില്‍ വ്യക്തമായിരുന്നു.

ആന്ധ്രയില്‍ ജോലി ചെയ്തിരുന്നകാലത്ത് പ്രണയിച്ച് വിവാഹം കഴിച്ച വ്യത്യസ്ത മതസ്ഥരായ റെജികുമാറും ലിസിയും പത്രപ്പരസ്യം വഴിയാണ് ആമയൂരില്‍ ടാപ്പിംഗ് ജോലിക്കെത്തിയത്. അമല്‍, അമന്യ എന്നീ കുട്ടികള്‍ അച്ഛനമ്മമാരോടൊപ്പം ആമയൂരിലും അമലു, അമല്യ എന്നിവര്‍ പാലാ രാമപുരം വെള്ളിലാപ്പള്ളി സെന്റ് ജോസഫ്‌സ് സ്‌കൂളിന്റെ ഹോസ്റ്റലിലുമാണ് താമസിച്ചിരുന്നത്. ഭാര്യയെയും മക്കളെയും മൂന്നുഘട്ടമായി കഴുത്തില്‍മുറുക്കി ശ്വസംമുട്ടിച്ച് കൊന്നുവെന്നാണ് കേസ്. ലിസിയുടെ മൃതദേഹം സെപ്റ്റിക് ടാങ്കിലും അമലിന്റെയും അമന്യയുടെയും മൃതദേഹങ്ങള്‍ വീടിനടുത്തെ പൊന്തക്കാട്ടിലും അമലു, അമന്യ എന്നിവരുടെ മൃതദേഹങ്ങള്‍ വീട്ടിനുള്ളിലുമാണ് കണ്ടെത്തിയത്. ലിസിയുടെ മേലുള്ള സംശയവും റെജികുമാറിന്റെ അവിഹിതബന്ധവുമാണ് കൊലപാതകങ്ങളില്‍ കലാശിച്ചത്. ലിസിയെയും കുഞ്ഞുങ്ങളെയും ഒഴിവാക്കി കാമുകിക്കൊപ്പം പുതിയ ജീവിതം തുടങ്ങാന്‍ കൊലപാതകങ്ങള്‍ നടത്തിയെന്നാണ് പോലീസ് കേസ്.

ജസ്റ്റീസ് ടി.ആര്‍.രാമചന്ദ്രന്‍ നായര്‍, ജസ്റ്റീസ് എ.വി. രാമകൃഷ്ണ പിള്ള എന്നിവരടങ്ങുന്ന ഡിവിഷന്‍ ബെഞ്ചാണ് വധശിക്ഷ ശരിവെച്ചത്.
    
</TEXT>
</DOC>