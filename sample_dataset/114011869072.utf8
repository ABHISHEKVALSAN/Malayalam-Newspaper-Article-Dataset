<DOC>
<DOCNO>114011869072.utf8</DOCNO>
<TEXT>


           മോദിയെ പിന്തുണച്ച്‌ ഒമര്‍ അബ്ദുള്ള    

Saturday 18 January 2014 9:41 am IST

ന്യൂദല്‍ഹി: മോദിയെ വിമര്‍ശിച്ച കോണ്‍ഗ്രസ്‌ നേതാവ്‌ മണിശങ്കര്‍ അയ്യര്‍ക്കെതിരെ നാഷണല്‍ കോണ്‍ഫ്രന്‍സ്‌ നേതാവും ജമ്മുകാശ്മീര്‍ മുഖ്യമന്ത്രിയുമായ ഒമര്‍ അബ്ദുള്ള. മോദിക്ക്‌ മേറ്റ്ന്തു പോരായ്മകള്‍ ഉണ്ടെങ്കിലും മോദിയുടെ ലാളിത്യവും എളിമയുടെ പാരമ്പര്യവും മറ്റു പലര്‍ക്കും അവകാശപ്പെടാനാവില്ലെന്ന്‌ ഒമര്‍ പറഞ്ഞു.
നരേന്ദ്രമോദിക്ക്‌ 21-ാ‍ം നൂറ്റാണ്ടില്‍ ഇന്ത്യന്‍ പ്രധാനമന്ത്രിയാകാന്‍ സാധിക്കില്ലെന്നും റെയില്‍വേ സ്റ്റേഷനില്‍ ചായക്കച്ചവടക്കാരനായിരുന്ന മോദിക്ക്‌ ചായക്കച്ചവടത്തിലേക്കു മടങ്ങാമെന്നും പറഞ്ഞ കോണ്‍ഗ്രസ്‌ നേതാവ്‌ മണിശങ്കര്‍, വേണമെങ്കില്‍ മോദിക്ക്‌ എഐസിസി സമ്മേളന സ്ഥലത്ത്‌ കടയിട്ടുകൊടുക്കാമെന്നും പറഞ്ഞു. ഇതിനെതിരേ വ്യാപകമായി പ്രതിഷേധവും പ്രതികരണവും ഉണ്ടായിക്കൊണ്ടിരിക്കെ ഒമര്‍ അബ്ദുള്ളയുടെ പ്രതികരണം അപ്രതീക്ഷിതമായ മോദി പിന്തുണയായി രാഷ്ട്രീയ നേതൃത്വം വിലയിരുത്തുന്നു.
"മോദിയെ പരിഹസിച്ചുകൊണ്ടുള്ള ഇത്തരം അഭിപ്രായങ്ങളൊന്നും യുപിഎയുടെ പ്രചാരണ പരിപാടികള്‍ക്കു സഹായകമാകില്ല. മോദിക്ക്‌ ഒട്ടേറെ പോരായ്മകള്‍ ഉണ്ടായിരിക്കാം. പക്ഷേ, നമുക്കാര്‍ക്കും അവകാശപ്പെടാനാവാത്ത തരത്തിലുള്ള എളിമയുള്ള ജന്മപാരമ്പര്യം മോദിക്കുണ്ട്‌. അദ്ദേഹത്തെ അപഹസിച്ചുകൊണ്ടുള്ള പ്രചാരണം ഗുണം ചെയ്യില്ല," ഒമര്‍ അബ്ദുള്ള ട്വിറ്ററില്‍ എഴുതി.
    
</TEXT>
</DOC>