<DOC>
<DOCNO>114031382769.utf8</DOCNO>
<TEXT>


           കടല്‍ക്കൊല കേസ്: നാവികര്‍ക്കെതിരേ വിചാരണ തുടങ്ങാന്‍ അനുവദിക്കണമെന്ന് എന്‍ഐഎ    

Thursday 13 March 2014 1:17 pm IST

ന്യൂദല്‍ഹി: കടല്‍ക്കൊലകേസില്‍ ഇറ്റാലിയന്‍ നാവികര്‍ക്കെതിരേ വിചാരണ തുടങ്ങാന്‍ അനുവദിക്കണമെന്നാവശ്യപ്പെട്ട് എന്‍ഐഎ സുപ്രീംകോടതിയെ സമീപിച്ചു.

കോടതിയുടെ മേല്‍ നോട്ടത്തിലാണ് കേസിന്റെ അന്വേഷണം പൂര്‍ത്തിയാക്കിയതെന്ന് എന്‍ഐഎ സുപ്രീംകോടതിയില്‍ വ്യക്തമാക്കി. കടല്‍ക്കൊല കേസില്‍ ഇറ്റാലിയന്‍ നാവികരായ മാസിമിലാനോ ലാത്തോര്‍, സാല്‍വത്തോറെ ജിറോണ്‍ എന്നിവര്‍ക്കെതിരേ എന്‍ഐഎ അന്വേഷണം പൂര്‍ത്തിയാക്കിയിരുന്നു. അന്വേഷണ റിപ്പോര്‍ട്ട് പ്രോസിക്യൂഷന്‍ അനുമതിക്കായി കേന്ദ്ര ആഭ്യന്തര മന്ത്രാലയത്തിനു സമര്‍പ്പിച്ചിരുന്നെങ്കിലും ഇതുവരേയും അനുമതി ലഭിച്ചില്ല.

നാവികര്‍ക്കെതിരേ സുവ നിയമം ചുമത്തില്ലെന്ന് കേന്ദ്ര സര്‍ക്കാര്‍ നേരത്തേ വ്യക്തമാക്കിയിരുന്നു. എന്നാല്‍ സുവ നിയമം ഇല്ലെങ്കില്‍ എന്‍ഐഎക്ക് കേസില്‍ ഇടപെടാനാകില്ലെന്നാണ് ഇറ്റലിയുടെ വാദം.

കേസ് വീണ്ടും 30ാം തീയതി പരിഗണിക്കാനിരിക്കവേയാണ് നാവികര്‍ക്കെതിരേ വിചാരണ തുടങ്ങാന്‍ അനുവദിക്കണമെന്നാവശ്യപ്പെട്ട് എന്‍ഐഎ പ്രത്യേക അപേക്ഷ നല്‍കിയത്.

കേസ് നിലനില്‍ക്കില്ലെന്ന ഇറ്റലിയുടെ വാദം തള്ളിക്കളയണമെന്നും നാവികര്‍ക്കെതിരേ സുവ നിയമം ചുമത്തുന്നതില്‍ കോടതി അന്തിമ തീരുമാനമെടുക്കണമെന്നും എന്‍ഐഎ ആവശ്യപ്പെടുന്നു. എന്‍ഐഎയുടെ അപേക്ഷ 30ന് കോടതി പരിഗണിക്കും.
    
</TEXT>
</DOC>