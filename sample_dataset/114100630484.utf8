<DOC>
<DOCNO>114100630484.utf8</DOCNO>
<TEXT>


           അടിയന്തരാവസ്ഥാ പ്രക്ഷോഭകര്‍ രണ്ടാം സ്വാതന്ത്ര്യസമര സേനാനികള്‍: കെ. മുരുകാനന്ദം    

Monday 6 October 2014 8:04 pm IST

പനമരത്ത് അടിയന്തരാവസ്ഥാ പീഡിതരുടെ കൂട്ടായ്മ തമിഴ്‌നാട് ഹിന്ദു മഹാസഭ സംസ്ഥാന സെക്രട്ടറി കെ. മുരുകാനന്ദം ഉദ്ഘാടനം ചെയ്യുന്നു
കല്‍പ്പറ്റ: അടിയന്തരാവസ്ഥയെ തുടര്‍ന്ന് നഷ്ടമായ ജനാധിപത്യം പുന:സ്ഥാപിക്കാന്‍ പ്രക്ഷോഭത്തിലേര്‍പ്പെട്ടവരെ രണ്ടാം സ്വാതന്ത്ര്യ സമരസേനാനികളായി അംഗീകരിച്ച് ആദരിക്കണമെന്നും പെന്‍ഷന്‍ പോലുള്ള ആനുകൂല്യങ്ങള്‍ നല്‍കണമെന്നും തമിഴ്‌നാട് ഹിന്ദു മഹാസഭ സംസ്ഥാന സെക്രട്ടറി കെ. മുരുകാനന്ദം ആവശ്യപ്പെട്ടു.
വയനാട് പനമരത്ത് അടിയന്തരാവസ്ഥാ പീഡിതരുടെ കൂട്ടായ്മ ഉദ്ഘാടനം ചെയ്യുകയായിരുന്നു അദേഹം. അടിയന്തരാവസ്ഥക്കാലത്തെ പീഡനം മൂലം അവശതയനുഭവിക്കുന്ന സി.എ. കുഞ്ഞിരാമന്‍ നായരെ ഹിന്ദുമഹാസഭ സംസ്ഥാന പ്രസിഡണ്ട് കലാധരന്‍ പൊന്നാട അണിയിച്ചു. യോഗത്തില്‍ പീഡിത ഫോറം ജില്ലാ പ്രസിഡണ്ട് ഇ.കെ.സുരേന്ദ്രന്‍ അദ്ധ്യക്ഷത വഹിച്ചു.
സംസ്ഥാന ഓര്‍ഗനൈസര്‍ വടകര വിജയന്‍, ജില്ലാ സെക്രട്ടറി വമ്മേരി രാഘവന്‍, ബിജെപി ജില്ലാ പ്രസിഡണ്ട് കെ.സദാനന്ദന്‍, പള്ളിയറ രാമന്‍, എ.വി. രാജേന്ദ്രപ്രസാദ്, കൂട്ടാറാ ദാമോദരന്‍, എം.ടി. വേലായുധന്‍, സി.പി.രാംദാസ്, എം.ടി. വിജയരാഘവന്‍, ഉണ്ണികൃഷ്ണന്‍ ചീക്കല്ലൂര്‍, രാമന്‍ കോളിപ്പറ്റ, പി.കെ.ശ്രീവത്സന്‍ തുടങ്ങിയവര്‍ പ്രസംഗിച്ചു.

</TEXT>
</DOC>