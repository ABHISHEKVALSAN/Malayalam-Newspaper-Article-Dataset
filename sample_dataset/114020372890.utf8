<DOC>
<DOCNO>114020372890.utf8</DOCNO>
<TEXT>


           വിഴിഞ്ഞം പദ്ധതി അട്ടിമറിക്കാന്‍ ചിദംബരം ശ്രമിക്കുന്നു : വി.എസ്    

Monday 3 February 2014 2:34 pm IST

തിരുവന്തപുരം: വിഴിഞ്ഞം തുറമുഖ പദ്ധതി പൊതു-സ്വകാര്യ പങ്കാളിത്തത്തൊടെ നടപ്പാക്കാനുളള തീരുമാനത്തില്‍ പ്രതിഷേധിച്ച് പ്രതിപക്ഷം നിയമസഭയില്‍ നിന്ന് ഇറങ്ങിപ്പോയി. എല്‍ഡിഎഫ് കാലത്ത്, സര്‍ക്കാര്‍ നേരിട്ട് നടപ്പിലാക്കാനിരുന്ന പദ്ധതി പൊതു-സ്വകാര്യപങ്കാളിത്ത രീതിയിലേക്ക് മാറ്റിയതിന് പിന്നില്‍ ഗുഢാലോചനയുണ്ടെന്ന് പ്രതിപക്ഷ നേതാവ് വി.എസ് അച്യുതാനന്ദന്‍ ആരോപിച്ചു. 

തൂത്തുക്കുടി തുറമുഖ പദ്ധതിക്കായി വി‍ഴിഞ്ഞം പദ്ധതി അട്ടിമറിക്കുന്നതിന് പിന്നില്‍ മൊണ്ടേക് സിംഗ് അലുവാലിയയും പി ചിദംബരവുമാണെന്ന് വിഎസ് കുറ്റപ്പെടുത്തി. പദ്ധതി അട്ടിമറിക്കാന്‍ ശ്രമിക്കുന്നവരുടെ കയ്യിലെ കരുവായി പ്രതിപക്ഷ എംഎല്‍എ മാറരുതെന്ന് തുറമുഖ മന്ത്രി കെ ബാബു പറഞ്ഞു. അടിയന്തര പ്രമേയത്തിന് അനുമതി തേടിയ ജമീല പ്രകാശത്തിനെ ഉദ്ദേശിച്ചായിരുന്നു മന്ത്രിയുടെ പരാമര്‍ശം. 

എംഎല്‍എയെ ഇങ്ങനെ കയറുരി വിടരുതെന്ന മന്ത്രി ബാബുവിന്റെ പരാമര്‍ശം പ്രതിപക്ഷ ബഹളത്തിനിടയാക്കി. സഭാരേഖകളില്‍ നിന്ന് പരാമര്‍ശം നീക്കം ചെയ്യണമെന്ന് പ്രതിപക്ഷം ആവശ്യപ്പെട്ടു. ഇതേതുടര്‍ന്ന് പരാമര്‍ശം പിന്‍വലിച്ചു. തുടര്‍ന്ന് സ്പീക്കര്‍ അടിയന്തരപ്രമേയത്തിന് അനുമതി നിഷേധിച്ചു. ഇതില്‍ പ്രതിഷേധിച്ചായിരുന്നു പ്രതിപക്ഷത്തിന്റെ ഇറങ്ങിപ്പോക്ക്.

 
    
</TEXT>
</DOC>