<DOC>
<DOCNO>114030781200.utf8</DOCNO>
<TEXT>


           സീറ്റ് വിഭജനം: എസ്‌ജെഡി-കോണ്‍ഗ്രസ് ചര്‍ച്ചയില്‍ തീരുമാനമായില്ല    

Friday 7 March 2014 11:43 am IST

തിരുവനന്തപുരം: ലോക്‌സഭാ തെരഞ്ഞെടുപ്പ് അടുത്തിരിക്കുന്ന സാഹചര്യത്തില്‍ സീറ്റ് വിഭജനവുമായി ബന്ധപ്പെട്ട് എസ്‌ജെഡിയുമായി കോണ്‍ഗ്രസ് നടത്തിയ ചര്‍ച്ചയില്‍ തീരുമാനമായില്ല.

ചര്‍ച്ചയില്‍ പുരോഗതിയുണ്ടെന്നും ആ മാസം പത്തിന് വീണ്ടും ചര്‍ച്ച നടത്തുമെന്നും സോഷ്യലിസ്റ്റ് ജനതാ ഡെമോക്രാറ്റിക് നേതാവ് എം.പി.വീരേന്ദ്ര കുമാര്‍ പറഞ്ഞു. കെ.പി.സി.സി പ്രസിഡന്റ് വി.എം.സുധീരന്‍, മുഖ്യമന്ത്രി ഉമ്മന്‍ചാണ്ടി എന്നിവരുമായി തിരുവനന്തപുരത്ത് നടത്തിയ ചര്‍ച്ചകള്‍ക്ക് ശേഷം സംസാരിക്കുകയായിരുന്നു അദ്ദേഹം. വടകരയോ വയനാട് സീറ്റോ വേണമെന്നാണ് സോഷ്യലിസ്റ്റ് ജനതയുടെ ആവശ്യം.

എന്നാല്‍ സിറ്റിംഗ് സീറ്റുകളായതിനാല്‍ വിട്ടു നല്‍കാന്‍ ബുദ്ധിമുട്ടുണ്ടെന്ന് കോണ്‍ഗ്രസ് നേരത്തെ തന്നെ എസ്.ജെ.ഡിയെ അറിയിച്ചിരുന്നു. പാലക്കാട് സീറ്റ് എസ്‌ജെഡിക്ക് നല്‍കുന്നതില്‍ ഡിസിസിയോട് കെപിസിസി നേതൃത്വം അഭിപ്രായം തേടിയിട്ടുണ്ട്. ഈ കാര്യത്തില്‍ പത്താം തീയതി നടക്കുന്ന ചര്‍ച്ചയിലായിരിക്കും തീരുമാനം ഉണ്ടാകുക. എസ്‌ജെഡിക്ക് പാലക്കാട്, ആറ്റിങ്ങല്‍ സീറ്റുകളില്‍ ഒന്ന് നല്‍കി തടിതപ്പുകയാണ് കോണ്‍ഗ്രസിന്റെ ലക്ഷ്യം.

അതേസമയം എസ്.ജെ.ഡിക്ക് സീറ്റ് നല്‍കണമെന്ന് ആഭ്യന്തരമന്ത്രി രമേശ് ചെന്നിത്തല ഹൈക്കമാന്‍ഡിനോട് ആവശ്യപ്പെട്ടു. കഴിഞ്ഞ ദിവസം കോണ്‍ഗ്രസ് അദ്ധ്യക്ഷ സോണിയാ ഗാന്ധിയെ കണ്ടപ്പോഴായിരുന്നു രമേശ് ഈ ആവശ്യം ഉന്നയിച്ചത്.

താന്‍ കെ.പി.സി.സി പ്രസിഡന്റായിരിക്കെ സോഷ്യലിസ്റ്റ് ജനതയ്ക്ക് വടകര സീറ്റു നല്‍കാമെന്ന് വാഗ്ദാനം നല്‍കിയിരുന്നതാണ്. അതിനാല്‍ തന്നെ അത് പാലിക്കാന്‍ ഹൈക്കമാന്‍ഡ് തയ്യാറാകണമെന്നും അദ്ദേഹം ആവശ്യപ്പെട്ടു. മാണി ഗ്രൂപ്പുമായും കോണ്‍ഗ്രസ് ഇന്ന് ചര്‍ച്ച നടത്തുന്നുണ്ട്.
    
</TEXT>
</DOC>