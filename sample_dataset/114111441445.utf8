<DOC>
<DOCNO>114111441445.utf8</DOCNO>
<TEXT>


           ഐഎസ്ആര്‍ഒ ചെയര്‍മാന്  മാതൃവിദ്യാലയത്തിന്റെ സ്‌നേഹാദരവ്    

Friday 14 November 2014 10:25 pm IST

ഐഎസ്ആര്‍ഒ ചെയര്‍മാന്‍ ഡോ.കെ.രാധകൃഷ്ണന്‍നാഷണല്‍ ഹയര്‍ സെക്കണ്ടറി സ്‌കൂളിലെ ക്ലാസ് മുറിയില്‍ നല്‍കിയ സ്വീകരണ ചടങ്ങില്‍ തന്റെ സഹപാഠികളുമായി സൗഹൃദം പുതുക്കുന്നു
ഇരിങ്ങാലക്കുട: ഐഎസ്ആര്‍ഒ ചെയര്‍മാന്‍ പത്മഭൂഷ ണ്‍ ഡോ. കെ. രാധാകൃഷ്ണന് ഇരിങ്ങാലക്കുടയിലെ മാതൃവിദ്യാലയമായ നാഷണല്‍ ഹയര്‍ സെക്കന്‍ഡറി സ്‌കൂളില്‍ പ്രൗഢോജ്ജ്വല സ്വീകരണം നല്‍കി.
മംഗള്‍യാന്‍ വിജയശില്പി കൗമാരം വീണ്ടെടുത്ത ഒരു ദിനമായിരുന്നു ഇന്നലെ. ശാസ്ത്ര പ്രതിഭയുടെ സ്‌കൂള്‍ കാലം അതേപടി പുനരാവിഷ്‌ക്കരിച്ചപ്പോള്‍ കൂട്ടായി സഹപാഠികളായിരുന്ന അമ്പതോളം പേര്‍ ഒരുമിച്ചെത്തിയത് വിലയേറിയ സമ്മാനമായി മാറി. ഡോ. കെ. രാധാകൃഷ്ണന് ഒന്നു മുതല്‍ പത്തുവരെ പഠിച്ച വിദ്യാലയത്തില്‍ 1963-64 കാലഘട്ടത്തിലെ സഹപാഠികളാണ് പഴയസ്‌കൂള്‍ കാലഘ ട്ടത്തെ പുനരാവിഷ്‌കരിക്കുന്ന ചടങ്ങ് സംഘടിപ്പിച്ചത്. ജീവിതത്തില്‍ വളരെയേറെ സുഹൃത്തുക്കളെ നാം കണ്ടു മുട്ടുന്നുണ്ടെങ്കിലും സ്‌കൂള്‍തല കൂട്ടുകെട്ടാണ് വിശുദ്ധമായ ത്, അതാണ് ഇപ്പോള്‍ സുഹൃത്തുക്കള്‍ക്കൊപ്പം താന്‍ അനുഭവിക്കുന്നതെന്നും ഡോ. കെ. രാധാകൃഷ്ണന്‍ പറഞ്ഞു. ആദ്യകാല അദ്ധ്യാപികമാരായ 82 വയസ്സുള്ള പാലാഴി അംബിക ടീച്ചര്‍, 84 വയസുള്ള തെക്കേമഠത്തില്‍ രാധ ടീച്ചര്‍, 79 വയസായ ഏല്യാമ്മ ടീച്ചര്‍ എന്നിവര്‍ സംഗമത്തിനെത്തിയത് ചടങ്ങിന് ആവേശം നല്‍കി. സ്വീക രണസമ്മേളനം തൃശൂര്‍ എം പി. സി.എന്‍. ജയദേവന്‍ ഉദ്ഘാടനം ചെയ്തു. അഡ്വ. തോമസ് ഉണ്ണിയാടന്‍ എംഎല്‍എ. അധ്യക്ഷത വഹിച്ചു. ഡിവൈഎസ്പി വര്‍ഗീസ്, മാനേജ്‌മെന്റ് പ്രതിനിധി വി.പി.ആര്‍ മേനോന്‍,മുനിസിപ്പല്‍ ചെയര്‍പേഴ്‌സണ്‍ മേരിക്കുട്ടി ജോയ് ,പിടിഎ പ്രസിഡണ്ട് സോണിയ ഗിരി ,അഡ്വ കെ.ജി അജയ് കുമാര്‍, വാര്‍ഡ് കൗണ്‍സിലര്‍ രാജി സുരേഷ് എന്നിവര്‍ സംസാരിച്ചു.

</TEXT>
</DOC>