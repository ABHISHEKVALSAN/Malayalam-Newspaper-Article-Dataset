<DOC>
<DOCNO>114011869170.utf8</DOCNO>
<TEXT>


           വാദ്രയ്ക്കെതിരെ നടപടി സ്വീകരിച്ച മുന്‍ ഉദ്യോഗസ്ഥനെതിരെ സിബി‌ഐ അന്വേഷണം    

Saturday 18 January 2014 5:11 pm IST

ചണ്ഡീഗഡ്: കോണ്‍ഗ്രസ് അധ്യക്ഷന്‍ സോണിയാ ഗാന്ധിയുടെ മരുമകന്‍ റോബര്‍ട്ട് വാദ്രയ്ക്കെതിരെ റിയല്‍ എസ്റ്റേറ്റ് ഇടപാടില്‍ നടപടി സ്വീകരിച്ച ഐ‌എ‌എസ് ഉദ്യോഗസ്ഥന് എതിരെ സിബിഐ അന്വേഷണത്തിന് ഹരിയാന സര്‍ക്കാര്‍ ഉത്തരവിട്ടു. അശോക് കാംപ്കെയ്ക്കെതിരെയാണ് ഹരിയാനയിലെ കോണ്‍ഗ്രസ് സര്‍ക്കാറിന്റെ നടപടി.

2009ല്‍ സംസ്ഥാന വെയര്‍ ഹൌസിങ് കോര്‍പ്പറേഷന്‍ എം‌ഡിയായിരിക്കെ എട്ട് കോടിയുടെ സാധന സാമഗ്രി കൈമാറ്റ കരാറില്‍ ക്രമക്കേട് നടത്തിയെന്നാണ് കാം‌പ്‌കെയ്ക്ക് എതിരെയുള്ള ആരോപണം. കരാര്‍ നടത്തുവാന്‍ കരാറിന്റെ നിയമവലിയില്‍ അശോക് കാം‌പ്‌കെ മാറ്റങ്ങള്‍ വരുത്തിയെന്ന് സര്‍ക്കാര്‍ പറയുന്നു.  

23 വര്‍ഷത്തെ ഐഎഎസ് സേവനത്തില്‍ 45 തവണ ട്രാന്‍സ്ഫര്‍ നേരിട്ട ഉദ്യോഗസ്ഥനാണ് അശോക് കാംപ്കെ. ഇതിന്റെ പേരില്‍ സുപ്രീംകോടതി കേന്ദ്ര-സംസ്ഥാന സര്‍ക്കാരുകളെ രൂക്ഷമായി വിമര്‍ശിച്ചിരുന്നു. രാഷ്ട്രീയ ഇടപെടലുകളില്‍ നിന്ന് ഉദ്യോഗസ്ഥരെ രക്ഷിക്കാനായി അവഎക്ക് ഏത് തസ്തികയിലായാലും നിശ്ചിത കാലപരിധി നിശ്ചയിക്കണമെന്ന് കോടതി നിര്‍ദ്ദേശിച്ചിരുന്നു. 

വാദ്ര ഹരിയാനയില്‍ ഡിഎല്‍എഫുമായി ചേര്‍ന്ന് നടത്തിയ ഭൂമി ഇടപാടുകളില്‍ ക്രമക്കേട് നടത്തിയെന്ന് ആദ്യമായി വെളിച്ചത്ത് എത്തിച്ചത് കാം‌പ്കെയാണ്. 
    
</TEXT>
</DOC>