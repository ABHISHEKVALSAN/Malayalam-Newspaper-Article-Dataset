<DOC>
<DOCNO>114073018900.utf8</DOCNO>
<TEXT>


           ഹോം സ്‌റ്റേകള്‍ പ്രതിസന്ധിയില്‍     

Wednesday 30 July 2014 9:08 pm IST

കോട്ടയം: കേരളത്തിലെ ടൂറിസം രംഗം പരിപോഷിപ്പിക്കാന്‍ സംസ്ഥാന സര്‍ക്കാരിന്റെ പിന്തുണയോടെ തുടങ്ങിയ ഹോം സ്‌റ്റേകള്‍ കടുത്ത പ്രതിസന്ധിയില്‍. ഹോം സ്‌റ്റേ സംരംഭകരുമായി സംസ്ഥാന ടൂറിസം വകുപ്പിനു ഏകോപനമില്ലാത്തതാണ് നിലവിലെ പ്രതിസന്ധിക്കു കാരണം. അനധികൃത ഹോം സ്‌റ്റേകള്‍ പെരുകുന്നതാണ് മറ്റൊരു കാരണം. 
 വിനോദ സഞ്ചാരികള്‍ക്കു ഗൃഹാന്തരീക്ഷത്തില്‍ താമസ സൗകര്യം ഒരുക്കുകയെന്ന ലക്ഷ്യത്തോടെയാണ്  ഹോം സ്‌റ്റേകള്‍ ആരംഭിച്ചത്. കേരള ഹോം സ്‌റ്റേ ആന്റ് ടൂറിസം സൊസൈറ്റി(കേരള ഹാറ്റ്‌സ്)യുടെ കണക്കു പ്രകാരം എണ്ണൂറോളം ഹോം സ്‌റ്റേകള്‍ മാത്രമാണ് നിയമപരം. പക്ഷെ 2500 ഓളം ഹോംസ്‌റ്റേകള്‍ അനധികൃതമായി പ്രവര്‍ത്തിക്കുന്നതായി കേരള ഹാറ്റ്‌സ് ഡയറക്ടര്‍ എം.പി. ശിവദത്തന്‍ പറയുന്നു. ഇതു സംബന്ധിച്ചു  ആഭ്യന്തരവകുപ്പിനോടു വിവരാവകാശ നിയമപ്രകാരം വിശദാംശങ്ങള്‍ തേടിയപ്പോള്‍ അനധികൃത ഹോം സ്‌റ്റേകളെക്കുറിച്ചു തങ്ങളുടെ കയ്യില്‍ യാതൊരുവിധ വിവരങ്ങളുമില്ലെന്ന മറുപടിയാണ് ലഭിച്ചതെന്നും അദ്ദേഹം പറഞ്ഞു. 
ഹോം സ്‌റ്റേകള്‍ക്കു കൃത്യമായ നിര്‍വചനം സര്‍ക്കാര്‍ നല്‍കാത്തതും നടത്തിപ്പുകാര്‍ക്കു ബുദ്ധിമുട്ടുകളുണ്ടാക്കുന്നുണ്ട്. ഹോംസ്‌റ്റേകളുടെ ലൈസന്‍സ് പുതുക്കുന്നതിനും പുതിയവ ലഭിക്കുന്നതിനും കെട്ടിടത്തിന്റെ ഉടമസ്ഥാവകാശം സംബന്ധിച്ച രേഖ, കെട്ടിടനികുതി അടച്ച രസീത്, പോലീസ് വേരിഫിക്കേഷന്‍ സര്‍ട്ടിഫിക്കറ്റ് തുടങ്ങിയവ ആവശ്യമാണ്. ഇതിനായി തദ്ദേശസ്വയംഭരണ വകുപ്പിനെയും ആഭ്യന്തരവകുപ്പിനെയും സമീപിക്കുമ്പോള്‍ ഹോംസ്‌റ്റേകള്‍ക്കു നിര്‍വചനമില്ലാത്തത് നടപടിക്രമങ്ങളില്‍ കാലതാമസം വരുത്തുന്നു.  പലരും ഈ രംഗത്തേക്കു വരാന്‍ ആഗ്രഹിക്കുന്നുണ്ടെങ്കിലും നടപടിക്രമങ്ങളിലെ ഈ നൂലാമാലകള്‍ ഇക്കൂട്ടര്‍ക്കു വിനയാകുന്നു. 
ടൂറിസം വകുപ്പിന്റെ ഭാഗത്തുനിന്നോ, ജില്ലാ ടൂറിസം പ്രമോഷന്‍ കൗണ്‍സിലിന്റെ(ഡിടിപിസി) ഭാഗത്തുനിന്നോ കാര്യമായ സഹായങ്ങളൊന്നും തങ്ങള്‍ക്കു ലഭിക്കുന്നില്ലെന്നു കേരള ഹോംസ്‌റ്റേസ് ഓണേഴ്‌സ് വെല്‍ഫെയര്‍ അസോസിയേഷന്‍ സെക്രട്ടറി ജിക്കു ജോര്‍ജ് പറഞ്ഞു. സംരംഭം തുടരണമെങ്കില്‍ വിനോദ സഞ്ചാരികളെ സ്വയം കണ്ടത്തേണ്ട അവസ്ഥയാണ്. മീറ്റിംഗുകള്‍ നടത്തുമ്പോള്‍ ആരെങ്കിലും പങ്കെടുക്കുന്നതുമാത്രമാണ് ടൂറിസം വകുപ്പിന്റെ ഭാഗത്തുനിന്നു ലഭിക്കുന്ന ഏകസഹകരണമെന്നും ജിക്കുജോര്‍ജ് പറഞ്ഞു. 
അനീഷ് ചെറുവള്ളി

</TEXT>
</DOC>