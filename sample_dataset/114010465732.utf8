<DOC>
<DOCNO>114010465732.utf8</DOCNO>
<TEXT>


           വിശ്വം വിവേകാനന്ദം ഗോകുല കലായാത്രക്ക്‌ അഭിനന്ദനവുമായി എംഎല്‍എ സമദാനിയും    

Saturday 4 January 2014 10:33 pm IST

മലപ്പുറം: വിശ്വം വിവേകാനന്ദം ഗോകുല കലായാത്രക്ക്‌ അഭിനന്ദനവുമായി എംഎല്‍എ അബ്ദുസമദ്സമദാനിയും. സ്വാമി വിവേകാനന്ദന്റെ 150-ാ‍ം ജന്മദിനാഘോഷങ്ങളുടെ ഭാഗമായി ബാലഗോകുലത്തിന്റെ ആഭിമുഖ്യത്തില്‍ സംഘടിപ്പിക്കുന്ന വിശ്വം വിവേകാനന്ദം ഗോകുല കലായാത്രക്ക്‌ മലപ്പുറം ജില്ലയില്‍ ഇന്നലെ തുടക്കമായി. മലപ്പുറം ജില്ലാ സമിതിയുടെ ആഭിമുഖത്തിലുള്ള കലായാത്രയുടെ ഉദ്ഘാടനം എംഎല്‍എ അബ്ദുസമദ്സമദാനി നിര്‍വ്വഹിച്ചു. വിശ്വം വിവേകാനന്ദം സ്വാമി വിവേകാനന്ദനെ അടുത്തറിയാനും അദ്ദേഹത്തിന്റെ സന്ദേശങ്ങള്‍ പ്രചരിപ്പിക്കാനും സഹായകമാവട്ടെയെന്ന്‌ ഉദ്ഘാടന പ്രസംഗത്തില്‍ സമദാനി പറഞ്ഞു. 
വിവേകാനന്ദനെ കുറിച്ച്‌ വിശാലമായ ചിന്തയും വിപുലമായ ആശയ പ്രചരണങ്ങളും നടക്കേണ്ടതുണ്ട്‌. സാമൂഹികവും സാംസ്കാരികവും ധാര്‍മികവുമായ ഒട്ടേറെ പ്രവര്‍ത്തനങ്ങള്‍ സ്വാമി വിവേകാനന്ദന്‍ നടത്തിയിട്ടുണ്ട്‌. ഇന്ത്യയുടെ സ്വരം ലോകത്തിന്‌ മുന്നില്‍ എത്തിച്ചത്‌ സ്വാമി വിവേകാനന്ദനനാണ്‌. ലോകത്തിന്‌ മുന്നില്‍ ഭാരതത്തിന്റെ ഔന്നത്യം ഉയര്‍ത്തിപ്പിടിക്കാന്‍ വിവേകാനന്ദന്‌ സാധിച്ചു. ഭാരതത്തിന്റെ മഹാനായ സന്ന്യാസിയായിരുന്നു സ്വാമി വിവേകാനന്ദന്‍. മനുഷ്യനിലെ ധാര്‍മ്മികവ്യക്തിത്വത്തെ തിരിച്ചറിയാനാണ്‌ സ്വാമി നിരന്തരം ഓര്‍മ്മിപ്പിച്ചുകൊണ്ടിരുന്നത്‌. ആന്തരികമായ സ്വത്വം തിരിച്ചറിയണമെന്നും സ്വാമിജി ഉദ്ബോധിപ്പിച്ചു. മതത്തെയും രാഷ്ട്രീയത്തെയും ആദ്ധ്യാത്മികതയെയും മനുഷ്യത്വത്തിന്റെ കണ്ണിലൂടെയാണ്‌ സാമിജി നോക്കിക്കണ്ടത്‌. ബാഹ്യമായകാഴ്ചപ്പാടുകളുടെ പിന്നാലെ പോകാതെ മനുഷ്യന്റെ ആന്തരികവ്യക്തിത്വവും സാംസ്കാരികമായ അസ്തിത്വവും തിരിച്ചറിയണമെന്ന്‌ സമദാനി കൂട്ടിച്ചേര്‍ത്തു. 
കുട്ടികളിലെ സര്‍ഗാത്മകത വളര്‍ത്തിയെടുക്കണമെന്ന്‌ ചടങ്ങില്‍ മുഖ്യപ്രഭാഷണം നടത്തിയ ബാലഗോകുലം സംസ്ഥാന അധ്യക്ഷന്‍ ടി.പി.രാജന്‍മാസ്റ്റര്‍ അഭിപ്രായപ്പെട്ടു. പൈതൃകത്തെ വീണ്ടെടുക്കുന്നതിന്‌ ആവശ്യമായ പരിശീലനം ചെറുപ്പകാലം മുതല്‍തന്നെ കുട്ടികള്‍ക്ക്‌ നല്‍കേണ്ടതുണ്ട്‌. മനുഷ്യന്‍ മാത്രമല്ല പക്ഷിമൃഗാദികള്‍ക്കും അവകാശപ്പെട്ടതാണ്‌ ഈ ഭൂമിയെന്ന കാഴ്ചപ്പാട്‌ എല്ലാവരും ഉള്‍ക്കൊള്ളണം. പക്ഷിമൃഗാദികളും കാടും പുഴയുമെല്ലാം സംരക്ഷിക്കപ്പെടേണ്ടത്‌ വരാനിരിക്കുന്ന തലമുറകള്‍ക്കും കൂടിവേണ്ടിയാണ്‌. പശ്ചിമഘട്ടസംരക്ഷണത്തിനായും കേരളത്തിന്റെ നിലനില്‍പ്പിനായും വരുന്ന തലമുറകള്‍ക്കുവേണ്ടിയും ഗാഡ്ഗില്‍ കമ്മിറ്റി റിപ്പോര്‍ട്ട്‌ നടപ്പാക്കണമെന്നും അദ്ദേഹം കൂട്ടിച്ചേര്‍ത്തു. കോട്ടക്കല്‍ ബസ്‌ സ്റ്റാന്റ്‌ പരിസരത്തുനടന്ന ചടങ്ങില്‍ റിട്ട. മലപ്പുറം ജില്ലാ കലക്ടര്‍ കെ.പി. ബാലകൃഷ്ണന്‍ അധ്യക്ഷതവഹിച്ചു. 
സ്വന്തം ലേഖകന്‍

</TEXT>
</DOC>