<DOC>
<DOCNO>114062710436.utf8</DOCNO>
<TEXT>


           തന്റെ വാക്കുകള്‍ ആരെയെങ്കിലും വേദനിപ്പിച്ചെങ്കില്‍ ഖേദിക്കുന്നു : പ്രധാന അധ്യാപിക    

Friday 27 June 2014 2:49 pm IST

തിരുവനന്തപുരം: തന്റെ വാക്കുകള്‍ ആരെയെങ്കിലും വേദനപ്പിച്ചെങ്കില്‍ ഖേദിക്കുന്നുവെന്ന് തിരുവനന്തപുരം കോട്ടണ്‍ഹില്‍ സ്‌കൂളില്‍ നിന്ന് സ്ഥലംമാറ്റിയ പ്രധാനാധ്യാപിക ഊര്‍മ്മിളാദേവി. മുഖ്യമന്ത്രിക്ക് നേരിട്ട് നല്‍കിയ പരാതിയിലാണ് അധ്യാപികയുടെ ഖേദപ്രകടനം.

മന്ത്രിയോട് അപമര്യാദയായി പെരുമാറിയിട്ടില്ലെന്നും വീഴ്ച പറ്റിയെങ്കില്‍ ഖേദം പ്രകടിപ്പിക്കുന്നതായും അവര്‍ പറഞ്ഞു. ചികിത്സാര്‍ത്ഥം കോട്ടന്‍ഹില്‍ സ്‌കൂളില്‍ തുടരാന്‍ അനുവദിക്കണമെന്ന് ആവശ്യപ്പെട്ടതായി അധ്യാപിക മാധ്യമങ്ങളോട് പറഞ്ഞു. സി.പി.എം എം.എല്‍.എ വി.ശിവന്‍കുട്ടിക്കൊപ്പം നിയമസഭയില്‍ മുഖ്യമന്ത്രിയുടെ ഓഫീസിലെത്തിയാണ് ഊര്‍മ്മിള പരാതി നല്‍കിയത്. കൂടിക്കാഴ്ച പത്തു മിനിട്ടോളം നീണ്ടു. അധ്യാപിക അപ്പീലുമായി സര്‍ക്കാരിനെ സമീപിച്ചാല്‍ പരിശോധിക്കുമെന്ന് മുഖ്യമന്ത്രി നിയമസഭയില്‍ വ്യക്തമാക്കിയിരുന്നു. 

മന്ത്രി വരുമെന്ന് പറഞ്ഞിട്ടും കാണാതായപ്പോള്‍ രോഗിയായ താന്‍ മരുന്നു കഴിക്കുന്നതിനും പ്രാഥമിക ആവശ്യങ്ങള്‍ക്കുമായി ഓഫീസിലേക്ക് പോവുകയാണ് ചെയ്തത്. വിദ്യാര്‍ത്ഥികളുടെയും രക്ഷകര്‍ത്താക്കളുടെയും മുന്നില്‍ തന്റെ നിരപരാധിത്വം തെളിയിക്കണമെങ്കില്‍ കോട്ടണ്‍ഹില്‍ സ്കൂളില്‍ തന്നെ ജോലി ചെയ്യാന്‍ അനുവദിക്കണമെന്നും അവര്‍ അഭ്യര്‍ത്ഥിച്ചു. രോഗിയായ തനിക്ക് ചികിത്സ തുടരേണ്ടതുണ്ടെന്നും അവര്‍ കത്തില്‍ ചൂണ്ടിക്കാട്ടി.   
    
</TEXT>
</DOC>