<DOC>
<DOCNO>114012570991.utf8</DOCNO>
<TEXT>


           സിപിഎം യോഗത്തില്‍ വിവാദം    

Saturday 25 January 2014 10:19 pm IST

തിരുവനന്തപുരം: നമോ വിചാര്‍ മഞ്ച്‌, ടിപി വധക്കേസ്‌ വിഷയങ്ങളിലെ പാര്‍ട്ടിയുടെ നയവൈകല്യം സിപിഎമ്മില്‍ വന്‍ വിവാദമാകുന്നു. ഇക്കാര്യത്തില്‍ പാര്‍ട്ടിയുടെ നിലപാട്‌ അപക്വമാണെന്ന്‌ ഇന്നലെ ചേര്‍ന്ന സംസ്ഥാന സെക്രട്ടേറിയറ്റ്‌ യോഗത്തില്‍ കര്‍ശനമായ വിമര്‍ശനം ഉയര്‍ന്നു. 
ടിപി വധക്കേസില്‍ പാര്‍ട്ടിനേതാക്കള്‍ ഉള്‍പ്പെടെയുള്ള സഖാക്കള്‍ ശിക്ഷിക്കപ്പെട്ടിട്ടും വിധിയില്‍ ആശ്വാസം കൊള്ളുന്ന തരത്തില്‍ നേതൃത്വം പ്രതികരിച്ചത്‌ ശരിയായില്ല. സാധാരണ സഖാക്കള്‍ക്ക്‌ വിലയില്ലെന്ന സന്ദേശമാണ്‌ ഇതിലൂടെ വന്നതെന്നതാണ്‌ വിമര്‍ശനം. സംഘടനാപരമായ പ്രശ്നത്തിന്റെ പേരില്‍ ബിജെപി വിട്ട്‌ കണ്ണൂരില്‍ നമോ വിചാര്‍ മഞ്ച്‌ രൂപീകരിച്ചവരില്‍ ചിലരെ പാര്‍ട്ടിയിലേക്ക്‌ സ്വാഗതം ചെയ്യുന്നതിനെതിരെയും വിമര്‍ശനമുണ്ടായി. ബിജെപി വിമതരെ പാര്‍ട്ടിയിലെടുക്കുന്നതുകൊണ്ട്‌ എന്തുഗുണമെന്ന ചോദ്യത്തിന്‌ ഉത്തരം പറയാന്‍ കണ്ണൂര്‍ ലോബിക്ക്‌ കഴിഞ്ഞില്ല. 
20 ദിവസത്തെ ഇടവേളയ്ക്കു ശേഷം ചേര്‍ന്ന സിപിഐഎമ്മിന്റെ പൂര്‍ണ സംസ്ഥാന സെക്രട്ടേറിയറ്റ്‌ യോഗത്തില്‍ പ്രധാനമായും ചര്‍ച്ചയായത്‌ നമോ വിചാര്‍ മഞ്ച്‌, ടിപി വധക്കേസ്‌ വിഷയങ്ങളാണ്‌. എന്നാല്‍ ഇക്കാര്യത്തില്‍ വി.എസ്‌.അച്യുതാനന്ദന്റെ പരസ്യ പ്രതികരണത്തിനെതിരെ വിമര്‍ശനം ഉയര്‍ത്തിയാണ്‌ ഔദ്യോഗിക പക്ഷം തിരിച്ചടിച്ചത്‌. ഔദ്യോഗികപക്ഷ നേതാക്കള്‍ വിഎസിനെതിരെ കടുത്ത വിമര്‍ശനം ഉന്നയിച്ചു. വിഎസ്‌ വീണ്ടും പാര്‍ട്ടിയെ വെല്ലുവിളിക്കുകയാണെന്നും തെരഞ്ഞെടുപ്പു കാലത്തെ രാഷ്ട്രീയാന്തരീക്ഷം നശിപ്പിക്കുകയാണെന്നുമായിരുന്നു വിമര്‍ശനം. എന്നാല്‍ വിഎസ്‌ സ്വന്തം നിലപാടില്‍ ഉറച്ചു നിന്നു.
ബിജെപി വിട്ട്‌ വരുന്നവര്‍ ഒരുകാലത്ത്‌ പാര്‍ട്ടി സഖാക്കളെ വകവരുത്താന്‍ നേതൃത്വം കൊടുത്തവരാണെന്ന്‌ ആരോപിച്ച്‌ വിഎസ്‌ ആഞ്ഞടിച്ചു. ഇത്തരക്കാര്‍ ഗുജറാത്തിലെ നരേന്ദ്ര മോദിയുടെ ആളുകളാണെന്നും മോദിയുമായി കൂട്ടുകൂടാന്‍ ആഗ്രഹിക്കുന്നവരാണ്‌ ഇവരുമായി അടുക്കുന്നതെന്നും വിഎസ്‌ വിശദീകരിച്ചു. സഖാക്കളുടെ കൊലയാളികളായ ആരെ പാര്‍ട്ടിയിലെടുത്താലും അത്‌ ഒരു തരത്തിലും പാര്‍ട്ടി പ്രവര്‍ത്തകര്‍ അംഗീകരിക്കില്ലെന്നും വിഎസ്‌ പറഞ്ഞു. ടിപി വധക്കേസ്‌ സിബിഐക്കു വിടണമെന്ന കെ.കെ. രമയുടെ ആവശ്യത്തെ പിന്താങ്ങി വിഎസ്‌ ഔദ്യോഗിക പക്ഷത്തെ ഞെട്ടിച്ചു. രമയുടേതു ന്യായമായ ആവശ്യമാണെന്നും തനിക്കും ഇതേ അഭിപ്രായമാണെന്നും വിഎസ്‌ തുറന്നടിച്ചു.
കണ്ണൂരില്‍ ബിജെപിയില്‍നിന്നു പിണങ്ങി നില്‍ക്കുന്നവരില്‍ വിരലിലെണ്ണാവുന്നവരുടെ പിന്തുണയാണ്‌ സിപിഎമ്മിനു കിട്ടാന്‍ പോകുന്നത്‌. അവരുതന്നെ ഇന്നല്ലെങ്കില്‍ നാളെ സ്വന്തം പാര്‍ട്ടിയിലേക്കു മടങ്ങുകയും ചെയ്യും. ബിജെപിയുടെ ദേശീയ തലത്തില്‍ പോലും പിണങ്ങിയവര്‍ തിരികെ വരുന്ന കാലമാണിത്‌. ഏറ്റവും അയല്‍ സംസ്ഥാനമായ കര്‍ണാടകയില്‍ യഡ്യൂരപ്പ പോലും ബിജെപിയില്‍ തിരിച്ചെത്തിയ കാര്യവും പിണറായി വിമര്‍ശകര്‍ ചൂണ്ടിക്കാണിക്കുന്നു. രക്തസാക്ഷികളെ വഞ്ചിക്കുന്ന സിപിഎം നയം പാര്‍ട്ടിയുടെ അടിസ്ഥാനാശയത്തെത്തന്നെയാണ്‌ ചോദ്യം ചെയ്യാന്‍ ഇടയാക്കിയിരിക്കുന്നതെന്ന്‌ വിമര്‍ശകര്‍ ചൂണ്ടിക്കാണിക്കുന്നു.
പിണറായി വിജയന്‍ നയിക്കുന്ന കേരള രക്ഷാ മാര്‍ച്ചിനെ സംബന്ധിച്ചും ലോക്സഭാ തെരഞ്ഞെടുപ്പായി ബന്ധപ്പെട്ട തയാറെടുപ്പുകളെ കുറിച്ചും യോഗം ചര്‍ച്ച ചെയ്തു.
പി. ശ്രീകുമാര്‍

</TEXT>
</DOC>