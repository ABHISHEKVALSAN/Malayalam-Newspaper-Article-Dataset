<DOC>
<DOCNO>114063011168.utf8</DOCNO>
<TEXT>


           കോട്ടണ്‍ഹില്‍ വിവാദം ഒത്തുതീര്‍ന്നു: അധ്യാപിക മോഡല്‍ സ്‌കൂളിലേക്ക്     

Monday 30 June 2014 10:29 pm IST

തിരുവനന്തപുരം: വിദ്യാഭ്യാസമന്ത്രിയെ വിമര്‍ശിച്ചതിന് കോട്ടണ്‍ഹില്‍ സ്‌കൂളിലെ പ്രധാനാധ്യാപികയെ സ്ഥലംമാറ്റിയ വിവാദം ഒത്തുതീര്‍ന്നു. നേരത്തെ സര്‍ക്കാര്‍ പുറപ്പെടുവിച്ച ഉത്തരവ് റദ്ദാക്കി പ്രധാനാധ്യാപിക ഊര്‍മിളാദേവിയെ തിരുവനന്തപുരം ഗവ. മോഡല്‍ സ്‌കൂളിലേക്കു മാറ്റും. മുഖ്യമന്ത്രി ഉമ്മന്‍ചാണ്ടി നിയമസഭയിലാണ് ഇക്കാര്യം അറിയിച്ചത്. അധ്യാപിക നല്‍കിയ അപ്പീല്‍ പരിഗണിച്ച് വിദ്യാഭ്യാസമന്ത്രിയുമായി ആലോചിച്ചശേഷമാണ് തീരുമാനമെടുത്തതെന്നും മുഖ്യമന്ത്രി വ്യക്തമാക്കി. അധ്യാപികയുടെ സ്ഥലംമാറ്റപ്രശ്‌നത്തില്‍ സര്‍ക്കാര്‍ സ്വീകരിച്ച നടപടിയെക്കുറിച്ച് വിശദീകരിക്കണമെന്ന് ശൂന്യവേളയില്‍ പ്രതിപക്ഷ നേതാവ് വി.എസ്. അച്യുതാനന്ദനാണ് ആവശ്യപ്പെട്ടത്. 

തീരുമാനം അംഗീകരിക്കുന്നതായി ഊര്‍മിളാദേവി പ്രതികരിച്ചു. ഭരണപ്രതിപക്ഷനേതാക്കള്‍ ഒന്നിച്ചെടുത്ത തീരുമാനത്തെ ബഹുമാനിക്കുന്നു. തന്റെ താല്‍പ്പര്യപ്രകാരമാണ് സ്ഥലംമാറ്റമെങ്കില്‍ കോട്ടണ്‍ഹില്ലിലേക്കാണ് മാറ്റേണ്ടിയിരുന്നതെന്നും അവര്‍ അറിയിച്ചു. സര്‍ക്കാരിന്റെ അറിയിപ്പ് വന്നതിന് തൊട്ടുപിന്നാലെ ഊര്‍മിളാ ദേവി രണ്ടാഴ്ചത്തെ അവധിക്ക് അപേക്ഷ നല്‍കി. അതിനിടെ, കോട്ടണ്‍ഹില്‍ സ്‌കൂളിലെ പ്രധാനാധ്യാപികയെ സ്ഥലംമാറ്റിയ തീരുമാനം തെറ്റായിരുന്നില്ലെന്ന് മന്ത്രി പി.കെ. അബ്ദുറബ്ബ് അറിയിച്ചു. നഗരത്തില്‍തന്നെ നിയമനം വേണമെന്ന് അധ്യാപിക അപ്പീല്‍ നല്‍കിയിരുന്നു. ഇത് പരിഗണിച്ചാണ് മോഡല്‍ സ്‌കൂളില്‍ നിയമനം നല്‍കിയത്. വിഷയത്തില്‍ കാരണംകാണിക്കല്‍ നോട്ടീസിന്മേലുള്ള നടപടിക്രമങ്ങള്‍ നടന്നുവരുന്നു. അധ്യാപികക്ക് വിശദീകരണം നല്‍കാന്‍ ഇനിയും സമയമുണ്ട്. വിശദീകരണം തൃപ്തികരമല്ലെങ്കില്‍ ശിക്ഷാനടപടി തുടരും. അപ്പീലില്‍ പറയുന്ന എല്ലാ കാര്യങ്ങളും സര്‍ക്കാര്‍ അംഗീകരിക്കണമെന്നില്ലെന്നും മന്ത്രി പറഞ്ഞു.

സ്വന്തം ലേഖകന്‍


</TEXT>
</DOC>