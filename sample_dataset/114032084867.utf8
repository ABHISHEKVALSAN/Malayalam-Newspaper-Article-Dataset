<DOC>
<DOCNO>114032084867.utf8</DOCNO>
<TEXT>


           ബെന്നറ്റ്‌ എബ്രഹാം ഗൂഢാലോചനക്കേസില്‍ പ്രതി    

Thursday 20 March 2014 10:17 pm IST

തിരുവനന്തപുരം : തിരുവനന്തപുരം ലോക്സഭാ മണ്ഡലത്തിലെ എല്‍ഡിഎഫ്‌ സ്ഥാനാര്‍ത്ഥി ബെന്നറ്റ്‌ എബ്രഹാം ഗൂഢാലോചനക്കേസിലും പ്രതി. കേസ്‌ മാര്‍ച്ച്‌ 28-ന്‌ കോടതി പരിഗണിക്കും. തനിക്കെതിരേ കേസുണ്ടെന്ന്‌ ഇന്നലെ തെരഞ്ഞെടുപ്പു വരണാധികാരികൂടിയായ ജില്ലാ കളക്ടര്‍ക്ക്‌ സമര്‍പ്പിച്ച സത്യവാങ്മൂലത്തില്‍ ബെന്നറ്റ്‌ രേഖപ്പെടുത്തയിട്ടുണ്ട്‌. 
തനിക്കെതിരേ നിലവില്‍ കേസണ്‍നുമില്ലെന്ന്‌ ബെന്നറ്റ്‌ എബ്രഹാം പ്രസ്താവിച്ചിരുന്നു. എന്നാല്‍, തിരുവനന്തപുരം ചീഫ്‌ ജുഡീഷ്യല്‍ മജിസ്ട്രേറ്റ്‌ കോടതിയില്‍ 379/2007 എന്ന ക്രൈം നമ്പരിലാണ്‌ കേസുള്ളത്‌. ബാലരാമപുരം ഐത്തിയൂര്‍ സ്വദേശി ഷൈന്‍സിംഗിന്റെ പരാതിയിലാണ്‌ കേസ്‌. ഈ മാസം 28ന്‌ കേസ്‌ കോടതി പരിഗണിക്കും. കാരക്കോണം മെഡിക്കല്‍ കോളേജ്‌ ഭരണം നഷ്ടമാകാതിരിക്കാന്‍ 2004ല്‍ ബെന്നറ്റ്‌ എബ്രഹാം സഹപ്രവര്‍ത്തകരായ ഡി. ലോറന്‍സ്‌, റോബര്‍ട്ട്‌ എന്നിവര്‍ ചേര്‍ന്ന്‌ ഗൂഢാലോചന നടത്തി വ്യാജരേഖകള്‍ ചമയ്ക്കുകയും അന്യായ ലാഭമുണ്ടാക്കുകയും ചെയ്തുവെന്ന പരാതിയിലാണ്‌ കേസ്‌. വ്യാജരേഖ ചമയ്ക്കല്‍, വിശ്വാസവഞ്ചന തുടങ്ങിയ വകുപ്പുകളാണ്‌ ബെന്നറ്റിനെതിരായ കേസില്‍ ചുമത്തിയിട്ടുള്ളത്‌. ഏഴു വര്‍ഷം വരെ തടവുശിക്ഷ ലഭിക്കാവുന്ന വകുപ്പുകളാണിത്‌.
2001-2004 കാലഘട്ടത്തില്‍ കാരക്കോണം മെഡിക്കല്‍ മിഷന്‍ ഡയറക്ടറായിരുന്നു ബെന്നറ്റ്‌ എബ്രഹാം. അപ്പോള്‍ ലോറന്‍സ്‌ സെക്രട്ടറിയും റോബര്‍ട്ട്‌ ട്രഷററുമായിരുന്നു. മെഡിക്കല്‍ കോളേജിന്റെ ഭരണഘടന പ്രകാരം ജനറല്‍ ബോഡി യോഗം നിയമിക്കുന്ന മെഡിക്കല്‍ മിഷന്‍ ഡയറക്ടറാണ്‌ അഡ്മിനിസ്ട്രേറ്റീവ്‌ ഹെഡ്‌ ആയി പ്രവര്‍ത്തിക്കേണ്ടത്‌. എന്നാല്‍ 2004 സെപ്റ്റംബറില്‍ ബെന്നറ്റ്‌ മെഡിക്കല്‍ ബോര്‍ഡ്‌ യോഗം വിളിക്കുകയും അതില്‍ ഭരണഘടനാ ഭേദഗതി പ്രതിപാദിക്കാതെ ജനറല്‍ ബോഡി യോഗം വിളിച്ചുചേര്‍ത്തതായി വ്യാജരേഖയുണ്ടാക്കുകയുമായിരുന്നു. ബിഷപ്പ്‌ നിയമിക്കുന്ന മറ്റൊരു ഡയറക്ടറായിരിക്കും സ്ഥിരമായി മെഡിക്കല്‍ കോളേജ്‌ അഡ്മിനിസ്ട്രേറ്റീവ്‌ ഹെഡ്‌ എന്ന്‌ വരുത്തിത്തീര്‍ത്ത്‌ 2004 മുതല്‍ ഡയറക്ടറായി ബെന്നറ്റ്‌ ചുമതല വഹിച്ചുവെന്നും ലക്ഷക്കണക്കിന്‌ രൂപയുടെ അന്യായ ലാഭമുണ്ടാക്കിയെന്നുമാണ്‌ പരാതിയില്‍ പറയുന്നത്‌. 
2011ല്‍ തിരുവനന്തപുരം മുന്‍സിഫ്‌ കോടതിയില്‍ ഇതു സംബന്ധിച്ച്‌ സിവില്‍ കേസും മ്യൂസിയം സ്റ്റേഷനില്‍ പരാതിയും ഷൈന്‍സിംഗ്‌ നല്‍കിയിരുന്നു. 2012ല്‍ സിജെഎം കോടതിയിലും പരാതി നല്‍കി. ഈ ഹര്‍ജി ഫയലില്‍ സ്വീകരിച്ച കോടതി കേസ്‌ മ്യൂസിയം പോലീസ്‌ സ്റ്റേഷന്‌ കൈമാറി. എന്നാല്‍ മ്യൂസിയം പോലീസ്‌ കാര്യമായ അന്വേഷണം നടത്താതെ കോടതിയില്‍ ബെന്നറ്റിനനുകൂലമായി റിപ്പോര്‍ട്ട്‌ നല്‍കിയതായി ഷൈന്‍സിംഗ്‌ ആരോപിക്കുന്നു.
ഇതേത്തുടര്‍ന്ന്‌ വേണ്ടത്ര സാക്ഷികളെ വിസ്തരിക്കാതെയാണ്‌ മ്യൂസിയം പോലീസ്‌ റിപ്പോര്‍ട്ട്‌ നല്‍കിയതെന്ന്‌ ചൂണ്ടിക്കാട്ടി 2013 ജൂലൈയില്‍ ഷൈന്‍സിംഗ്‌ കൗണ്ടര്‍ പെറ്റീഷന്‍ നല്‍കിയിരുന്നു. ഈ കേസാണ്‌ 28ന്‌ കോടതി പരിഗണിക്കുന്നത്‌. തനിക്കെതിരെ കേസില്ലെന്ന്‌ പറഞ്ഞിരുന്ന ബെന്നറ്റ്‌ എബ്രഹാം കളക്ടര്‍ക്ക്‌ സമര്‍പ്പിച്ച സത്യവാങ്മൂലത്തില്‍ കേസുണ്ടെന്ന്‌ സ്വയം വ്യക്തമാക്കിയിട്ടുമുണ്ട്‌. 
തന്റെയും കുടുംബത്തിന്റെയും പേരില്‍ 2.10 കോടിയുടെ ആസ്തിയുണ്ടെന്നും ബെന്നറ്റ്‌ വെളിപ്പെടുത്തിയിട്ടുണ്ട്‌. ഭാര്യ ജെമീലയുടെ പേരില്‍ 1.29 കോടിയുടെ ആസ്തിയുണ്ട്‌. ബാങ്ക്‌ നിക്ഷേപം, എല്‍ഐസി പോളിസി, കാറുകള്‍, സ്വര്‍ണം എന്നിവയായി 49.84 ലക്ഷം രൂപയുടെ സ്വത്ത്‌ ബെന്നറ്റിനുണ്ട്‌. ജെമീലയ്ക്ക്‌ ഈ ഇനത്തില്‍ 21.99 ലക്ഷം രൂപയുടെ ആസ്തിയുണ്ട്‌. ബെന്നറ്റിന്റെ കൈവശം പതിനായിരം രൂപയും ജെമീലയുടെ കൈവശം അയ്യായിരം രൂപയുമുണ്ട്‌. അയിരൂപ്പാറ, പാങ്ങപ്പാറ, ശാസ്തമംഗലം എന്നിവിടങ്ങളിലായി 1.60 കോടി വിലവരുന്ന വസ്തുക്കളുമുണ്ട്‌. അയിരൂപ്പാറ, പാങ്ങപ്പാറ, കഴക്കൂട്ടം എന്നിവിടങ്ങളിലായി ജെമീലയ്ക്ക്‌ 1.08 കോടി വിലമതിക്കുന്ന വസ്തുവുണ്ട്‌. 
സി. രാജ

</TEXT>
</DOC>