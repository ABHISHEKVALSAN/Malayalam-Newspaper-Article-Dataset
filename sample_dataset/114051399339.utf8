<DOC>
<DOCNO>114051399339.utf8</DOCNO>
<TEXT>


           പുതിയ ബാറുകള്‍ അനുവദിക്കരുതെന്ന്‌ സുധീരന്റെ കത്ത്‌    

Tuesday 13 May 2014 10:01 pm IST

        തിരുവനന്തപുരം: പാര്‍ട്ടി നേതൃത്വം നല്‍കുന്ന ഒരു തദ്ദേശസ്വയംഭരണസ്ഥാപനവും മേലില്‍ മദ്യവില്‍പ്പനശാലകള്‍ക്ക്‌ അനുമതി നല്‍കരുതെന്ന്‌ സുധീരന്റെ കത്ത്‌. സംസ്ഥാനതലത്തില്‍ മദ്യവര്‍ജ്ജനത്തിനുവേണ്ടി ഒരു മഹാപ്രസ്ഥാനത്തിന്‌ രൂപം നല്‍കുന്നതിനായി മുന്‍കൈയെടുക്കണമെന്നാവശ്യപ്പെട്ട്‌ പഞ്ചായത്ത്‌-നഗരസഭാ അദ്ധ്യക്ഷന്മാര്‍ക്കും പാര്‍ട്ടി ഘടകങ്ങള്‍ക്കുമാണ്‌ സുധീരന്‍ കത്തയച്ചത്‌. ബാര്‍ ലൈസന്‍സ്‌ വിഷയവുമായി ബന്ധപ്പെട്ട്‌ തന്റെ മുന്‍നിലപാടില്‍ ഉറച്ചു നില്‍ക്കുകയാണെന്ന വ്യക്തമായ സൂചനയാണ്‌ സുധീരന്‍ ഇപ്പോഴത്തെ നടപടിയിലൂടെ നല്‍കുന്നത്‌. നിലവാരമില്ലാത്ത ബാറുകള്‍ക്ക്‌ ലൈസന്‍സ്‌ പുതുക്കി നല്‍കേണ്ടെന്ന്‌ നേരത്തെ തന്നെ സുധീരന്‍ നിലപാടെടുത്തിരുന്നു. സുധീരന്റെ കടുംപിടുത്തം സര്‍ക്കാരിനെ വെട്ടിലാക്കിയിരുന്നു. 
മദ്യനിരോധനം നടപ്പിലാക്കാന്‍ ആവശ്യമായ കര്‍മ്മപദ്ധതികള്‍ ആവിഷ്ക്കരിച്ച്‌ ജനകീയക്കൂട്ടായ്മകളിലൂടെ നടപ്പില്‍വരുത്തണമെന്നാണ്‌ സുധീരന്‍ കത്തിലൂടെ ആവശ്യപ്പെടുന്നത്‌. ഈ പ്രവര്‍ത്തനം മുന്നോട്ടു കൊണ്ടുപോകുമ്പോള്‍ത്തന്നെ മദ്യാസക്തിയും മദ്യ ഉപയോഗവും എത്രത്തോളം കുറച്ചുകൊണ്ടുവരാന്‍ കഴിഞ്ഞു എന്നത്‌ സംബന്ധിച്ച്‌ മൂന്ന്‌ മാസം കൂടുമ്പോള്‍ ഒരു റിപ്പോര്‍ട്ട്‌ തയ്യാറാക്കണം. ലഹരിക്ക്‌ അടിമകളായവരെ ചികിത്സിക്കുകയും പുനരധിവസിപ്പിക്കുകയും വേണം. 
ചടങ്ങുകള്‍, സല്‍ക്കാരങ്ങള്‍, ആഘോഷങ്ങള്‍ എന്നിവയോടനുബന്ധിച്ച്‌ മദ്യം വിളമ്പുന്ന രീതി നിരുല്‍സാഹപ്പെടുത്തണം. ജനപ്രതിനിധികള്‍ പൂര്‍ണ്ണമായും ഈ വിപത്തില്‍നിന്നും ഒഴിഞ്ഞുനിന്ന്‌ മാതൃക കാണിക്കണമെന്നും സുധീരന്‍ കത്തില്‍ ആവശ്യപ്പെടുന്നു. മദ്യമുതലാളിമാരുമായുള്ള ചങ്ങാത്തം പാടില്ല. മദ്യപാനത്തെ പ്രോത്സാഹിപ്പിക്കുന്ന യാതൊരു നടപടിയും സ്വീകരിക്കരുതെന്നും കത്തില്‍ ആവശ്യപ്പെട്ടിട്ടുണ്ട്‌. 

    
</TEXT>
</DOC>