<DOC>
<DOCNO>114101733339.utf8</DOCNO>
<TEXT>


           12ാം നൂറ്റാണ്ടിലെ ജൈന ക്ഷേത്രം പുരാവസ്തു വകുപ്പ് ഭാഗികമായി തകര്‍ത്തു    

Friday 17 October 2014 1:54 am IST

        ബത്തേരി:12ാം നൂറ്റാണ്ടിലെ നിര്‍മ്മിതിയെന്ന് പുരാവസ്തു വകുപ്പ് കണ്ടെത്തിയ വയനാട് ബത്തേരിയിലെ ജൈന ക്ഷേത്രം അതേ വകുപ്പുതന്നെ ഭാഗികമായി പൊളിച്ചുനീക്കി. നവീകരണത്തിന്റെ പേരിലായിരുന്നു പൊളിച്ചുനീക്കല്‍. രോഷാകുലരായ നാട്ടുകാരും സാംസ്‌കാരികപ്രവര്‍ത്തകരും ചേര്‍ന്ന് പ്രവൃത്തി തടഞ്ഞു.

ജൈനസംസ്‌കൃതിയുടെ ചരിത്രശേഷിപ്പുകളില്‍ പ്രധാനപ്പെട്ട ഒന്നായ ഗണപതിവട്ടത്തെ ജൈനക്ഷേത്രത്തിന്റെ നവീകരണജോലികള്‍ ഇതിന്റെ സമ്പൂര്‍ണ്ണ നാശത്തിന് കാരണമാകും. ആര്‍ക്കിയോളജിക്കല്‍ സര്‍വെ ഓഫ് ഇന്ത്യയുടെ സംരക്ഷണയിലുള്ള ക്ഷേത്രമാണിത്. ചരിത്രസ്മാരകങ്ങളുടെ നവീകരണജോലികളില്‍ പാലിക്കേണ്ട മാനദണ്ഡങ്ങള്‍ അവഗണിച്ച് ജെസിബി പോലുള്ള യന്ത്രങ്ങള്‍ നിയന്ത്രണമില്ലാതെ ഉപയോഗിച്ചാണ് പ്രവൃത്തി നടത്തിയത്. നവീകരണജോലികള്‍ മുന്നോട്ട് നീങ്ങിയാല്‍ ഏത്‌സമയവും ഈ ചരിത്രസ്മാരകം നിലംപൊത്താമെന്ന സ്ഥിതിയാണ്. ഇത് തിരിച്ചറിഞ്ഞ നാട്ടുകാര്‍ ഇന്നലെ ഉച്ചയോടെ നിര്‍മ്മാണ ജോലികള്‍ നിര്‍ത്തിവെപ്പിക്കുകയായിരുന്നു. ഒന്നരകോടി രൂപ മുതല്‍മുടക്കിലാണ് ഇപ്പോള്‍ നവീകരണ ജോലികള്‍ നടക്കുന്നതെന്നാണറിയുന്നത്.

2001 ല്‍ ആര്‍ക്കിയോളജിക്കല്‍ സര്‍വെ ഓഫ് ഇന്ത്യ നവീകരണ ജോലികള്‍ നടത്തിയ ക്ഷേത്രമാണിത്. അന്ന് പ്രവൃത്തി എളുപ്പത്തില്‍ തീര്‍ക്കാന്‍ ചട്ടങ്ങള്‍ക്ക് വിരുദ്ധമായി ക്ഷേത്രത്തിന്റെ മേല്‍ക്കൂരയില്‍ മണ്ണ് നിരത്തുകയായിരുന്നു. ഇത് ക്ഷേത്രം ചോര്‍ന്നൊലിക്കാന്‍ കാരണമായി. ഇതേതുടര്‍ന്നാണ് ഇപ്പോള്‍ വീണ്ടും നിര്‍മ്മാണജോലികള്‍ ആരംഭിച്ചത്. ദേശീയ പുരാവസ്തുവകുപ്പിലെ ഒരുപറ്റം ജീവനക്കാരുടെ കറവപശുവായി മാറുകയാണ് ഈ സ്ഥാപനമെന്ന് നാട്ടുകാര്‍ ആരോപിക്കുന്നു.

വയനാട്ടില്‍ ജൈനസംസ്‌കൃതിയുടെ സുവര്‍ണ്ണകാലത്ത് എഡി 12-13 നൂറ്റാണ്ടുകളില്‍ ഹൊയ്‌സാല നിര്‍മ്മാണരീതിയില്‍ പണികഴിപ്പിച്ച ജൈന ബസ്തിയാണിത്. വയല്‍നാട് രാജാവായിരുന്ന ഇരവിരവിവര്‍മ്മനും പൂതാടി രാജസ്ഥാനത്തിലെ പടനായരായിരുന്നു രായിരായന്‍ കേളന്‍ എന്നിവരും പലകാലങ്ങളില്‍ ഈ ക്ഷേത്രത്തിന്റെ സംരക്ഷകരായിരുന്നുവെന്ന് വയനാടിന്റെ ചരിത്രകാരന്മാരില്‍ ഒരാളായ മുണ്ടക്കയം ഗോപി പറയുന്നു.  11ാം നൂറ്റാണ്ടുമുതല്‍ ദീര്‍ഘകാലം സമ്പന്നമായ ജൈനസംസ്‌ക്കാരത്തിന്റെ വിളനിലമായിരുന്നു ഇന്നത്തെ ബത്തേരി. എന്നരുതുബീഥി എന്നറിയപ്പെട്ട 12 ജനപഥങ്ങളുടെ സംഗമസ്ഥാനമായിരുന്നു ഇതെന്ന് ചരിത്രരേഖകള്‍ സാക്ഷ്യപെടുത്തുന്നു. 18 പട്ടണസ്സാര്‍ എന്ന ജൈനവണിക് സംഘത്തിന്റെ ആസ്ഥാനങ്ങളില്‍ ഒന്നുമായിരുന്നു ഈ പ്രദേശമെന്ന് രേഖലിഖിതങ്ങളുണ്ട്. വരദൂര്‍ ജലധാരാലിഖിതത്തിലും ഈ ക്ഷേത്രത്തെ സംബന്ധിച്ച് പരാമര്‍ശങ്ങളുണ്ട്.

17ാം നൂറ്റാണ്ടിന്റെ അവസാനത്തോടെയാണ് ഇവിടെനിന്നും ജൈനമതവിശ്വാസികള്‍ പിന്മാറിതുടങ്ങിയത്. ഇതോടെ മൈസൂര്‍ അധിനിവേശത്തിന്റെ പിടിയിലായ പ്രദേശവും ക്ഷേത്രങ്ങളും അവഗണിക്കപ്പെടുകയായിരുന്നു. വയനാട്ടില്‍ അവശേഷിക്കുന്ന ജൈനകാലഘട്ടത്തിന്റെ പ്രധാനശേഷിപ്പുകളില്‍ ഒന്നാണിത്. ചരിത്രത്തോടും പൊതുസമൂഹത്തോടും യാതൊരു ഉത്തരവാദിത്വവുമില്ലാതെ തന്‍ കാര്യത്തിനായി പൊതുഖജനാവ് കൊള്ളയടിക്കുന്ന ആര്‍ക്കിയോളജിക്കല്‍ സര്‍വെ വിഭാഗത്തിലെ ഉദ്യോഗസ്ഥരുടെ പേരില്‍ നടപടിയെടുക്കണമെന്നും ചരിത്രസ്‌നേഹികളും നാട്ടുകാരും ആവശ്യപ്പെടുന്നു. ഇപ്പോള്‍ ഇവിടെയുള്ള ജീവനക്കാര്‍ ക്ഷേത്രത്തിന്റെ പരിശുദ്ധിയും പ്രാധാന്യവും കളഞ്ഞുകുളിക്കുകയാണെന്നും നാട്ടുകാര്‍ ആരോപിച്ചു.
    
</TEXT>
</DOC>