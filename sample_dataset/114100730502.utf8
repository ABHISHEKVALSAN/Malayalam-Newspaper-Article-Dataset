<DOC>
<DOCNO>114100730502.utf8</DOCNO>
<TEXT>


           ശ്രീജേഷിന്റെ നേട്ടമാഘോഷിക്കാന്‍ മുഖ്യമന്ത്രിയും    

Tuesday 7 October 2014 7:27 am IST

        കൊച്ചി: ഏഷ്യന്‍ ഗയിംസില്‍ ഇന്ത്യയുടെ അഭിമാനമുയര്‍ത്തിയ ഹോക്കി ടീമിന്റെ നെടുന്തൂണായി നിന്ന ശ്രീജേഷിനെ അനുമോദിക്കാന്‍ മുഖ്യമന്ത്രി ഉമ്മന്‍ചാണ്ടി നേരിട്ടെത്തി. ഇന്നലെ രാവിലെ പത്തേകാലോടെയാണ് അമ്പലമുകളിലെ അച്ചപ്പന്‍കവലക്കടുത്തുള്ള ശ്രീജേഷിന്റെ വസതിയില്‍ എം.എല്‍.എ.മാരായ വി.പി.സജീന്ദ്രനും ബെന്നിബഹനാനുമൊപ്പം മുഖ്യമന്ത്രി എത്തുമ്പോഴേക്ക് വീടിനുചുറ്റും ജനസഞ്ചയമായിരുന്നു. വന്നിറങ്ങിയ ഉടന്‍ ശ്രീജേഷിനെ അഭിനന്ദനമറിയിച്ച മുഖ്യമന്ത്രി നേരെ ശ്രീജേഷുമൊത്ത് സന്ദര്‍ശകമുറിയിലെത്തി.

എട്ടുവര്‍ഷമായി പുറത്തു പണിയെടുക്കുന്ന തനിക്ക് നല്ലയൊരവസരം ലഭിച്ചാല്‍ തീര്‍ച്ചയായും കേരളത്തില്‍ വരാന്‍ ഒരുക്കമാണെന്ന് ശ്രീജേഷ് ആദ്യമേ പറഞ്ഞു. ഇപ്പോള്‍ ഐ.ഒ.ബി.യില്‍ മാനേജരാണ്. ശമ്പളമല്‍പ്പം കുറവാണെങ്കിലും കേരളത്തിന് വേണ്ടി എന്തെങ്കിലും ചെയ്യണമെന്ന് തനിക്ക് ആഗ്രഹമുണ്ട്. കേരളത്തില്‍ ഇപ്പോള്‍ ഹോക്കി അന്യം നിന്നു പോകുന്ന അവസ്ഥയാണുള്ളത്. ഇതിന് പരിഹാരം കാണാന്‍ തന്നാല്‍ കഴിയാവുന്നത് ചെയ്യാന്‍ ഒരുക്കമാണെന്ന് ശ്രീജേഷ്.

ഇന്ത്യയുടെ അഭിമാനേട്ടം അറിഞ്ഞയുടന്‍ ഫോണില്‍ ബന്ധപ്പെട്ടിരുന്നെങ്കിലും കിട്ടിയിരുന്നില്ലെന്നു പറഞ്ഞ മുഖ്യമന്ത്രി രാജ്യത്തിന് നേടിത്തന്ന വലിയ വിജയമാണിതെന്ന് അഭിപ്രായപ്പെട്ടു. ഹോക്കി ഇന്ത്യയുടെ കളിയാണെങ്കിലും അടുത്തകാലത്ത് പ്രതാപം മങ്ങിപ്പോയി. ഈ തിരിച്ചുവരവില്‍ എല്ലാവരാലും അംഗീകരിക്കപ്പെടുന്ന സ്ഥാനത്ത് ശ്രീജേഷുണ്ടായതില്‍ എല്ലാമലയാളികള്‍ക്കും അഭിമാനിക്കാം. കേരളത്തിലെ മുഴുവന്‍ ജനങ്ങള്‍ക്കുവേണ്ടിയുമാണ് താനിന്നിവിടെ വന്ന് അഭിനന്ദനം നേരിട്ടറിയക്കുന്നതെന്ന് അദ്ദേഹം പറഞ്ഞു.

കേരളത്തിലേക്ക് മടങ്ങിവരാന്‍ താല്‍പ്പര്യമുണ്ടെങ്കില്‍ ശ്രീജേഷിന് അതിനുള്ള അവസരമൊരുക്കുമെന്ന് മുഖ്യമന്ത്രി പറഞ്ഞു. 2012ല്‍ ഇതു സംബന്ധിച്ച് ഒരു വാഗ്ദാനം ഉണ്ടായിരുന്നു. ഇപ്പോഴത്തെ തസ്തികയുമായി തട്ടിക്കുന്വോള്‍ ശമ്പളത്തിന്റെ കാര്യത്തില്‍ കുറവുണ്ടാകും. ഇക്കാര്യം ബുധനാഴ്ചത്തെ മന്ത്രിസഭയോഗത്തില്‍ ചര്‍ച്ചചെയ്യുമെന്നും ശ്രീജേഷുമായി ചര്‍ച്ച ചെയ്ത് തീരുമാനമെടുക്കുമെന്നും മുഖ്യമന്ത്രി പറഞ്ഞു.

കേരളത്തില്‍ അവസരമുണ്ടാക്കാമെന്ന മുഖ്യമന്ത്രിയുടെ പ്രഖ്യാപനത്തില്‍ നന്ദിയര്‍പ്പിച്ച ശ്രീജേഷ് സര്‍ക്കാരിന്റെ അനുകൂല നിലപാടിനും നന്ദിയര്‍പ്പിച്ചു. കേരളത്തിനായി എന്തെങ്കിലും ചെയ്യണമെന്ന ആഗ്രഹത്താലാണ് താനിക്കാര്യം പറഞ്ഞതെന്നും ശ്രീജേഷ്. ഇതിനിടെ സ്ഥലം എം.എല്‍.എ.യായ വി.പി.സജീന്ദ്രന്റെ പ്രഖ്യാപനം ജനസഞ്ചയം ഏറെ കരഘോഷത്തോടെയാണ് സ്വീകരിച്ചത്. ശ്രീജേഷിന്റെ വീടിനു മുന്നിലൂടെ പോകുന്ന കിഴക്കമ്പലം കുന്നത്തുനാട് ബൈപാസ് റോഡ് ശ്രീജേഷിന്റെ പേരില്‍ അറിയപ്പെടുമെന്ന് എം.എല്‍.എ. അറിയിച്ചു. 2.30 കോടി രൂപ ചെലവിലാണ് റോഡ് നിര്‍മാണം നടക്കുന്നത്.

തുടര്‍ന്ന് വീട്ടുകാരും മുഖ്യമന്ത്രിയുമൊത്തുള്ള ഫോട്ടോ സെഷന്‍. ഓരോരുത്തേരയും അടുത്തു വിളിച്ച് നിര്‍ത്തി ഫോട്ടോയെടുത്ത മുഖ്യമന്ത്രി പുറത്തിറങ്ങുമ്പോള്‍ അകത്തെ മുറിയില്‍ നിന്നിരുന്ന ബന്ധുക്കളുമൊത്തും ഫോട്ടോയ്ക്ക പോസ് ചെയ്തു. ബുധനാഴ്ച മന്ത്രിസഭ യോഗം കഴിഞ്ഞ വിളിക്കാമെന്നു പറഞ്ഞു മുഖ്യമന്ത്രി അടുത്ത പരിപാടിക്കു യാത്രയാകുമ്പോള്‍ സമയം 11.30 കഴിഞ്ഞിരുന്നു.
    
</TEXT>
</DOC>