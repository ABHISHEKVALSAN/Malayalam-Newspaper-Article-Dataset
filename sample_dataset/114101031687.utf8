<DOC>
<DOCNO>114101031687.utf8</DOCNO>
<TEXT>


           ഭരണകൂടം കണ്ണുതുറക്കണം:നില്‍പ്പ് സമരത്തിന് ഹിന്ദുഐക്യ വേദിയുടെ പൂര്‍ണ പിന്തുണ    

Friday 10 October 2014 10:21 pm IST

ആദിവാസികള്‍ സെക്രട്ടേറിയേറ്റിനു മുന്നില്‍ നടത്തി വരുന്ന നില്‍പ് സമരത്തിന് വിവിധ ഹൈന്ദവ സംഘടനകളുടെ ഐക്യദാര്‍ഢ്യപ്രഖ്യാപന ചടങ്ങ് ഹിന്ദുഐക്യവേദി സംസ്ഥാന ജനറല്‍ സെക്രട്ടറി ഇ.എസ്.ബിജു ഉദ്ഘാടനം ചെയ്യുന്നു. ആദിവാസി ഗോത്രമഹാസഭാ നേതാവ് സി.കെ.ജാനു സമീപം
തിരുവനന്തപുരം: നിലനില്‍പ്പിനായി ആദിവാസി ഗോത്രമഹാസഭ സെക്രട്ടറിയേറ്റ് നടയില്‍ നടത്തുന്ന നില്‍പ്പുസമരത്തിന് പിന്തുണ പ്രഖ്യാപിച്ച് ഹിന്ദുഐക്യവേദി പ്രവര്‍ത്തകര്‍ സമരപ്പന്തലില്‍ എത്തി. മനുഷ്യന്റെ ജീവിതത്തിനാധാരം തന്നെ ഭൂമിയാണ്. തലചായ്ക്കാനിടമില്ലാതെ തെരുവില്‍ കഴിയുന്ന ആദിവാസികളോട് സര്‍ക്കാര്‍ കാട്ടുന്ന ക്രൂരത ഇനിയെങ്കിലും അവസാനിപ്പിക്കണമെന്ന് ഹിന്ദുഐക്യവേദി നേതാക്കള്‍ ആവശ്യപ്പെട്ടു. മുത്തങ്ങയില്‍ നിന്ന് കുടിയിറക്കപ്പെട്ടവരെ ഭൂമി നില്‍കി പുനരധിവസിപ്പിക്കുക, നഷ്ടപരിഹാരം നല്‍കുക തുടങ്ങിയ ആവശ്യങ്ങളാണ് ആദിവാസികള്‍ ഉന്നയിക്കുന്നത്. ആദിവാസി ഗോത്രമഹാസഭ നേതാവ് സി.കെ. ജാനുവിന്റെ നേതൃത്വത്തില്‍ സെക്രട്ടറിയേറ്റിനു മുന്നില്‍ നടക്കുന്ന അനിശ്ചിതകാല നില്‍പ്പുസമരത്തിനെ തകര്‍ക്കാന്‍ ശ്രമിക്കുന്ന വകുപ്പുമന്ത്രിയും സര്‍ക്കാരും ഇനിയെങ്കിലും കണ്ണു തുറക്കണം.
സമൂഹത്തിലെ എല്ലാ വിഭാഗം ജനങ്ങളും സമരത്തിന് പിന്തുണ അറിയിച്ച് രംഗത്തു വന്നിട്ടുണ്ട്. വരും ദിവസങ്ങളില്‍ ഇവര്‍ നടത്തുന്ന സഹനസമരത്തിന് എല്ലാവിധ സഹായങ്ങളും ഹിന്ദുഐക്യവേദി നല്‍കും. ആദിവാസി സമൂഹത്തിന് വേണ്ടത് മന്ത്രിമാരടങ്ങുന്ന സബ്ക്കമ്മിറ്റികളോ വാഗ്ദാനപ്പെരുമഴയോ അല്ല. മെച്ചപ്പെട്ട ജീവിതമാണ്. അവരും മനുഷ്യരാണെന്ന തിരിച്ചറിവുണ്ടാകണം. കാലത്തിനനുസരിച്ചുള്ള മാറ്റമുണ്ടാക്കണം. വാക്കുപാലിക്കാത്ത ഇടതു-വലതു രാഷ്ട്രീയക്കാര്‍ ആദിവാസി സമൂഹത്തെ ഒരുപോലെ പറ്റിച്ചു. ഇനിയും അതുണ്ടാകരുതെന്നും നേതാക്കള്‍ പറഞ്ഞു. വിവിധ സമുദായ സംഘടനകളുടെ സംസ്ഥാനതല നേതാക്കളോടൊപ്പം സമരപ്പന്തലില്‍ എത്തിയാണ് ഹിന്ദുഐക്യവേദി നേതാക്കള്‍ സി.കെ. ജാനുവിനെ പിന്തുണ അറിയിച്ചത്. ആദിവാസി കരാര്‍, ചെങ്ങറ പാക്കേജ്, ഭൂപരിഷ്‌കരണ നിയമം എന്നിവയെല്ലാം അട്ടിമറിച്ച് വനഭൂമിയും, റവന്യൂഭൂമിയും മിച്ചഭൂമിയുമെല്ലാം ഭൂമാഫിയകള്‍ക്കും വന്‍കിട റിസോര്‍ട്ടു മാഫിയകള്‍ക്കും  സര്‍ക്കാര്‍ തീറെഴുതിയിരിക്കുകയാണെന്ന് ഹിന്ദുഐക്യവേദി സംസ്ഥാന ജനറല്‍ സെക്രട്ടറി ഇ.എസ്. ബിജു പറഞ്ഞു.
ആദിവാസി സമരം ഒത്തുതീര്‍പ്പാക്കാന്‍ സര്‍ക്കാര്‍ അടിയന്തിരമായി നടപടി സ്വീകരിക്കണമെന്ന് ഹിന്ദുസംഘടനാ നേതാക്കള്‍ ആവശ്യപ്പെട്ടു. ആദിവാസി സമൂഹത്തിന്റെ ആവശ്യങ്ങളോട് സര്‍ക്കാര്‍ നിസ്സംഗത പാലിക്കുന്നപക്ഷം സംസ്ഥാന വ്യാപകമായി ഹിന്ദുഐക്യവേദിപ്രക്ഷോഭം സംഘടിപ്പിക്കുമെന്നും നേതാക്കള്‍ പറഞ്ഞു. വിവിധ സംഘടനാ നേതാക്കളായ കെ.റ്റി. ഭാസ്‌ക്കരന്‍, എം. സുകുമാരന്‍ ആചാരി, നീറമണ്‍കര വാസുദേവന്‍, തഴവസഹദേവന്‍, തമ്പി പട്ടശേരി, അഡ്വ. പി.കെ. സുകുമാരന്‍, വി. പത്മനാഭന്‍, വി. സുശികുമാര്‍, രംഗനാഥന്‍, പൂന്തുറ ശ്രീകുമാര്‍, കെ. പ്രഭാകരന്‍, കിളിമാനൂര്‍ സുരേഷ്, അഡ്വ. പി.കെ. സുകുമാരന്‍, തിരുമല അനില്‍, വഴയില ഉണ്ണി എന്നിവര്‍ സമരപ്പന്തല്‍ സന്ദര്‍ശിച്ചു.

</TEXT>
</DOC>