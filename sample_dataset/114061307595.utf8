<DOC>
<DOCNO>114061307595.utf8</DOCNO>
<TEXT>


           ശിരുവാണി ഡാമിന്റെ ഉയരം കൂട്ടണമെന്ന്‌ തമിഴ്‌നാട്‌    

Friday 13 June 2014 10:18 pm IST

        ആലപ്പുഴ: ശിരുവാണി ഡാമില്‍ നിന്ന്‌ തമിഴ്‌നാടിന്‌ ജലം അളന്നു നല്‍കാന്‍ കേരള, തമിഴ്‌നാട്‌ ജലവിഭവ വകുപ്പ്‌ ഉദ്യോഗസ്ഥരുടെ യോഗത്തില്‍ തീരുമാനം. ചേര്‍ത്തല തണ്ണീര്‍മുക്കത്തുള്ള സ്വകാര്യ റിസോര്‍ട്ടില്‍ അതീവ രഹസ്യമായാണ്‌ ഇരുസംസ്ഥാന ഉദ്യോഗസ്ഥരുടെയും യോഗം ചേര്‍ന്നത്‌. പാലക്കാട്ടെ ഡാമിന്റെ വിഷയം ചര്‍ച്ച ചെയ്യാന്‍ ആലപ്പുഴയിലെ സ്വകാര്യ റിസോര്‍ട്ടില്‍ യോഗം നടത്തിയത്‌ വിവാദമായിക്കഴിഞ്ഞു. ലക്ഷങ്ങള്‍ ചെലവഴിച്ചാണ്‌ ഉദ്യോഗസ്ഥവൃന്ദം രണ്ടുദിവസം റിസോര്‍ട്ടില്‍ തങ്ങിയത്‌. യോഗത്തിന്‌ ശേഷം ഇരുസംസ്ഥാനങ്ങളിലെയും ഉദ്യോഗസ്ഥര്‍ കായലില്‍ ഉല്ലാസയാത്ര നടത്തുകയും ചെയ്തു. 
ഡാമിന്റെ ഉയരം മൂന്നു മീറ്റര്‍ കൂട്ടണമെന്ന്‌ തമിഴ്‌നാട്‌ ആവശ്യപ്പെടുകയും ചെയ്തിട്ടുണ്ട്‌. ഡാമില്‍ കഴിഞ്ഞ ദിവസം അടച്ച തുരങ്കം തമിഴ്‌നാടിന്‌ തുറന്നുനല്‍കാന്‍ യോഗത്തില്‍ തീരുമാനിച്ചു. ഉറവിടത്തില്‍ നിന്നായിരിക്കും ജലം അളക്കുക. 1985ല്‍ ഡാം നിര്‍മിച്ച കാലം മുതലുള്ള തമിഴ്‌നാടിന്റെ ആവശ്യമാണിതെന്ന്‌ ചീഫ്‌ എന്‍ജിനീയര്‍ ടി.കെ. ബാലന്‍ അറിയിച്ചു.
ശിരുവാണിയില്‍ നിന്ന്‌ തമിഴ്‌നാടിന്‌ 1.3 ടിഎംസി ജലമാണ്‌ നല്‍കുന്നത്‌. അതിര്‍ത്തിയിലെ അണക്കെട്ടില്‍ നിന്നുള്ള ജലം തമിഴ്‌നാടിന്റെ സ്ഥലത്തുവച്ചാണ്‌ അളന്നുനല്‍കിയിരുന്നത്‌. കേരളത്തിന്റെ പ്രദേശത്തുനിന്ന്‌ അളക്കുന്നതിനെ തമിഴ്‌നാട്‌ ഇതുവരെ എതിര്‍ക്കുകയായിരുന്നു. ഈ എതിര്‍പ്പ്‌ തള്ളി അണക്കെട്ടിന്‌ സമീപത്ത്‌ തന്നെ വെള്ളം അളന്നായിരിക്കും ഇനി നല്‍കുക. അതിനിടെ അതിര്‍ത്തിക്കിടയില്‍ ജലമൊഴുകുന്ന ഭാഗത്ത്‌ കഴിഞ്ഞ ദിവസം തമിഴ്‌നാട്‌ നിര്‍മിച്ച തുരങ്കം കണ്ടെത്തുകയും അടയ്ക്കുകയും ചെയ്തിരുന്നു.
ഉയരം കൂട്ടുന്ന കാര്യം ജലനിര്‍ണയ കമ്മറ്റിക്ക്‌ തീരുമാനിക്കാന്‍ കഴിയില്ലെന്ന്‌ കേരളം ചൂണ്ടിക്കാട്ടി. ഇതേത്തുടര്‍ന്ന്‌ വിഷയം സര്‍ക്കാര്‍ തലത്തില്‍ ഉന്നയിക്കുമെന്ന്‌ തമിഴ്‌നാട്‌ ചീഫ്‌ എന്‍ജിനീയര്‍ ഇളങ്കോവന്‍ അറിയിച്ചു. ഡാമിന്റെ അറ്റകുറ്റപ്പണി നടത്തുന്നതും യോഗത്തില്‍ ചര്‍ച്ചാ വിഷയമായി. 
    
</TEXT>
</DOC>