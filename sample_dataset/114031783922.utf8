<DOC>
<DOCNO>114031783922.utf8</DOCNO>
<TEXT>


           ആര്‍‌എസ്‌പി വഞ്ചിച്ചത് എങ്ങനെയെന്ന് പിണറായി വ്യക്തമാക്കണം: പ്രേമചന്ദ്രന്‍    

Monday 17 March 2014 2:20 pm IST

കൊല്ലം : സിപിഎമ്മിനെ പിന്നില്‍നിന്ന് കുത്തിയിട്ടില്ലെന്ന് ആര്‍എസ്‌പി നേതാവ് എന്‍ കെ പ്രേമചന്ദ്രന്‍. ആര്‍എസ്‌പി എല്‍ഡിഎഫിനെ എങ്ങനെയാണ്‌ വഞ്ചിച്ചതെന്ന്‌ സിപിഎം സംസ്ഥാന സെക്രട്ടറി പിണറായി വിജയന്‍ വ്യക്‌തമാക്കണമെന്നും പ്രേമചന്ദ്രന്‍ ആവശ്യപ്പെട്ടു. 

സിപിഎമ്മിന്റെ നയം മൂലമാണ്‌ ഘടകകക്ഷികള്‍ മുന്നണി വിട്ടുപോകുന്നത്‌. അതില്‍ ആരെയും കുറ്റപ്പെടുത്തിയിട്ട്‌ കാര്യമില്ല.  ഇടതുമുന്നണിക്കൊപ്പം നിന്ന അവസാന നിമിഷംവരെ മുന്നണിക്കുവേണ്ടി പ്രവര്‍ത്തിച്ചു. രാഷ്‌ട്രീയമായ അപചയമാണ്‌ സിപിഎമ്മിനെ തിരിച്ചു കുത്തിക്കൊണ്ടിരിക്കുന്നത്‌. സിപിഎമ്മിനെ ആരും പിന്നില്‍ നിന്ന്‌ കുത്തിയിട്ടില്ല. വ്യക്തി കേന്ദ്രീകൃതമായ നിലപാടുകളാണ്‌ സിപിഎം സ്വീകരിച്ചുകൊണ്ടിരിക്കുന്നതെന്നും ഇതുമൂലം സിപിഎം സ്വയം താഴുകയാണെന്നും പ്രേമചന്ദ്രന്‍ പറഞ്ഞു.

മറ്റുപാര്‍ട്ടികള്‍ക്ക് സി പി എം അര്‍ഹമായ പരിഗണന നല്‍കുന്നില്ല. അതുകൊണ്ടാണ് കൂടുതല്‍ പാര്‍ട്ടികള്‍ ഐക്യമുന്നണിയിലേക്ക് പോകുന്നത്. ആര്‍എസ്‌പിക്കെതിരെ പ്രതിപക്ഷ നേതാവ് വി എസ് അച്യുതാനന്ദന്‍ നടത്തിയ വിമര്‍ശനം ദു:ഖമുണ്ടാക്കിയെന്നും അദ്ദേഹം വാര്‍ത്താസമ്മേളനത്തില്‍ പറഞ്ഞു.  
    
</TEXT>
</DOC>