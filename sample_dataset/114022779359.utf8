<DOC>
<DOCNO>114022779359.utf8</DOCNO>
<TEXT>


           വി.എസിനെതിരായ അച്ചടക്ക നടപടി പി.ബി തീരുമാനിക്കും: എസ്‌ആര്‍‌പി    

Thursday 27 February 2014 1:56 pm IST

ന്യൂദല്‍ഹി വി.എസ്. അച്യുതാനന്ദനെതിരായ അച്ചടക്ക നടപടി കേന്ദ്രകമ്മിറ്റി ചര്‍ച്ചചെയ്യണോ എന്ന് പി ബി തീരുമാനിക്കുമെന്ന് പൊളിറ്റ് ബ്യൂറോ അംഗം എസ് രാമചന്ദ്രന്‍ പിള്ള. നിലവിലെ അജണ്ടയില്‍ ഇക്കാര്യമില്ല. തെരഞ്ഞെടുപ്പ് ഒരുക്കങ്ങളാണ് നേതൃയോഗങ്ങളുടെ പ്രധാന അജണ്ടയെന്നും എസ് രാമചന്ദ്രന്‍പിള്ള ദല്‍ഹിയില്‍ പറഞ്ഞു. 

വിഎസിന്റെ അച്ചടക്ക ലംഘനവുമായി ബന്ധപ്പെട്ട കാര്യങ്ങള്‍ തെരഞ്ഞെടുപ്പിന് മുമ്പ് ചര്‍ച്ച ചെയ്യാന്‍ കേന്ദ്ര നേതാക്കള്‍ക്ക് താല്‍പ്പര്യമില്ല. ഈയവസരത്തില്‍ കേരളത്തിലെ നേതാക്കള്‍ ശക്തമായി ആവശ്യപ്പെട്ടാല്‍ മാത്രമായിരിക്കും ഈ വിഷയങ്ങളില്‍ ചര്‍ച്ചയെന്നും എസ്.ആര്‍.പി പറഞ്ഞു. 

ലോക്‌സഭാ തെരഞ്ഞെടുപ്പില്‍ പി ബി അംഗങ്ങള്‍ മത്സരിക്കണമോ എന്ന കാര്യം കേന്ദ്ര കമ്മറ്റി തീരുമാനിക്കുമെന്നും എസ്ആര്‍പി പറഞ്ഞു.  പിബി അംഗം എംഎ ബേബി കൊല്ലത്തു നിന്നും മത്സരിക്കുമെന്ന അഭ്യൂഹം വളരെ ശക്തമാണ്. സുഭാഷിണി അലിയെ ബംഗളില്‍ നിന്നും മത്സരിപ്പിക്കണമെന്നും ശക്തമാണ്. ഈ ആവശ്യങ്ങളുടെ പാശ്ചാത്തലത്തിലായിരുന്നു എസ്ആര്‍പിയുടെ മറുപടി.

സിപിഎം പോളിറ്റ് ബ്യൂറോ, കേന്ദ്രകമ്മിറ്റി യോഗങ്ങള്‍ നാളെ ദില്ലിയില്‍ ചേരുന്നുണ്ട്. ലോക്‌സഭാ തെരഞ്ഞെടുപ്പിനുളള ഒരുക്കങ്ങള്‍ ചര്‍ച്ച ചെയ്യാനാണ് യോഗം ചേരുന്നത്. കേരളത്തിലെ സാഹചര്യങ്ങള്‍ യോഗത്തില്‍ ചര്‍ച്ചയാകുമെന്നാണ് സൂചന. ടി പി വധത്തില്‍ വിഎസിന്റെ കത്തും പിബി ചര്‍ച്ച ചെയ്യുമെന്ന് പാര്‍ട്ടി വൃത്തങ്ങള്‍ സൂചിപ്പിക്കുന്നു.
    
</TEXT>
</DOC>