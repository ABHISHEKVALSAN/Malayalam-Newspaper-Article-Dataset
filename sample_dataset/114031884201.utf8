<DOC>
<DOCNO>114031884201.utf8</DOCNO>
<TEXT>


           അഗസ്റ്റ വെസ്റ്റ്ലാന്റ് ക്രമക്കേട്: തുക മടക്കിക്കിട്ടാന്‍ ഇന്ത്യ അപ്പീല്‍ നല്‍കും    

Tuesday 18 March 2014 2:21 pm IST

ന്യൂദല്‍ഹി: അഗസ്റ്റ വെസ്റ്റ്ലാന്റ് കരാര്‍ റദ്ദാക്കിയതിനാല്‍ ഇന്ത്യയ്ക്ക് കിട്ടാനുള്ള തുക മടക്കിക്കിട്ടാന്‍ ഇന്ത്യ ഇറ്റാലിയന്‍ കോടതിയില്‍ അപ്പീല്‍ നല്‍കും. ഇടപാടില്‍ ക്രമക്കേട് കണ്ടെത്തിയതിനെ തുടര്‍ന്ന് 3600 കോടി രൂപയുടെ ഇടപാട് കേന്ദ്ര പ്രതിരോധമന്ത്രാലയം റദ്ദാക്കിയിരുന്നു. ഈ സാഹചര്യത്തില്‍ ഇന്ത്യ കെട്ടിവച്ച 2360 കോടി രൂപയുടെ ബാങ്ക് ഗ്യാരന്റിയാണ് തിരിച്ച് കിട്ടാനുള്ളത്. 

തുക തിരിച്ച് നല്‍കാനാവില്ലെന്ന് ഇറ്റലി വ്യക്തമാക്കിയിരുന്നു. ഇതിന് അനുകൂലമായ നിലപാടാണ് കഴിഞ്ഞ ദിവസം കോടതിയും സ്വീകരിച്ചത്. ഇത് ചോദ്യം ചെയ്താണ് ഇന്ത്യ അപ്പീല്‍ പോകുന്നതെന്ന് കേന്ദ്ര പ്രതിരോധ മന്ത്രാലയം വിശദീകരിച്ചു. ഇടപാടുമായി ബന്ധപ്പെട്ട് രാജ്യത്തെ ബാങ്കുകളില്‍ നിക്ഷേപിച്ച 240 കോടി രൂപയുടെ ബാങ്ക് ഗ്യാരണ്ടികള്‍ ഇന്ത്യ നേരത്തെ തന്നെ ഈടാക്കിയിരുന്നു. 

രാഷ്ട്രപതിയടക്കമുള്ളവര്‍ക്ക് യാത്രചെയ്യാന്‍ 12 വിവിഐപി ഹെലികോപ്ടറുകള്‍ക്കായി 2010ലാണ് ഇറ്റാലിയന്‍ കമ്പനിയായ അഗസ്റ്റ വെസ്റ്റ്‌ലാന്റുമായി 3600 കോടി രൂപയുടെ കരാര്‍ ഉണ്ടാക്കിയത്. ഇടപാടിന് ശേഷം ഇതുവരെ മൂന്ന് ഹെലികോപ്ടറുകള്‍ ഇന്ത്യ്ക്ക് കൈമാറിയിട്ടുണ്ട്. എന്നാല്‍ ഇടപാടില്‍ ക്രമക്കേട് കണ്ടെത്തിയതിനെ തുടര്‍ന്ന് കഴിഞ്ഞ ജനുവരിയില്‍ കേന്ദ്രം കരാര്‍ റദ്ദാക്കുകയായിരുന്നു. 

ക്രമക്കേട് കണ്ടെത്തിയതിനെ തുടര്‍ന്ന് കരാര്‍ മരവിപ്പിച്ച പ്രതിരോധ മന്ത്രി നേരത്തെ എകെ ആന്റണി സിബിഐ അന്വേഷണത്തിന് ഉത്തരവിടുകയും ചെയ്തിരുന്നു. 
    
</TEXT>
</DOC>