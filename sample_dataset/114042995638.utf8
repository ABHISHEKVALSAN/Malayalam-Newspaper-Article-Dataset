<DOC>
<DOCNO>114042995638.utf8</DOCNO>
<TEXT>


           '300 താമരകള്‍ നല്‍കൂ,  ഉറപ്പുള്ള സര്‍ക്കാര്‍ നല്‍കാം' - മോദി    

Tuesday 29 April 2014 4:46 pm IST

കാന്‍ഗ്രാ/ ഹിമാചല്‍ പ്രദേശ്:  നിങ്ങള്‍ ഞങ്ങള്‍ക്ക് 300 താമരകള്‍ നല്‍കൂ, ഞങ്ങള്‍ നിങ്ങള്‍ക്ക് ഉറപ്പുള്ള സര്‍ക്കാരിനെ നല്‍കാമെന്ന് ബിജെപിയുടെ പ്രധാനമന്ത്രി സ്ഥാനാര്‍ത്ഥി നരേന്ദ്ര മോദി. ഹിമാചല്‍ പ്രദേശിലെ കാന്‍ഗ്രാ ജില്ലയിലെ തെരഞ്ഞെടുപ്പ് റാലി അഭിസംബോധന ചെയ്ത് സംസാരിക്കുകയായിരുന്നു അദ്ദേഹം. നിങ്ങളെ സേവിക്കുന്നതിന് 60 മാസങ്ങള്‍ നല്‍കാമോയെന്നും അതിനായി ഹിമാചല്‍ പ്രദേശിലെ നാല് സീറ്റുകളും താന്‍ ആഗ്രഹിക്കുന്നെന്നും മോദി പറഞ്ഞു.

കോണ്‍ഗ്രെസെന്ന പാര്‍ട്ടി ജനങ്ങളെ കബളിപ്പിക്കുകയാണെന്നും അവരുടെ പ്രകടന പത്രികയാകട്ടെ കപടപത്രികയാണെന്നും മോദി വിശദീകരിച്ചു. അര മണിക്കൂറിലേറെ നീണ്ട അദ്ദേഹത്തിന്റെ പ്രസംഗത്തിനിടയില്‍ കാര്‍ഗിലിന്റെ വീരപുത്രനായ ക്യാപ്റ്റന്‍ വീര്‍ ബത്രയുടെ ആദര്‍ശ വാചകമായ 'യേ ദില്‍ മാങ്കെ മോര്‍' മൂന്ന് തവണ മോദി ആവര്‍ത്തിച്ചു. 1999ല്‍ ജമ്മു കാശ്മീരിലെ കക്‌സാര്‍ മേഖലയിലെ ടൈഗര്‍ മലകളിലാണ് വീര്‍ ബത്ര വീര മൃത്യു പ്രാപിച്ചത്. ഹാമിര്‍ മണ്ഡലത്തില്‍ വീര്‍ ബത്രയുടെ മാതാവ് കമാല്‍ കാന്ത ബത്ര ആംആദ്മി സ്ഥാനാര്‍ത്ഥിയായി മത്സരിക്കുന്നുണ്ട്. 'വണ്‍ റാങ്ക് വണ്‍' പെന്‍ഷന്‍ പദ്ധതിയില്‍ വിമുക്തഭടന്‍മാരെ എങ്ങനെ കോണ്‍ഗ്രസ് ചാടിക്കുന്നെന്ന് കാണാനും പല തെരഞ്ഞെടുപ്പുകളിലും കോണ്‍ഗ്രസ് ഇത് ആവര്‍ത്തിച്ചിട്ടുണ്ടെന്നും മോദി ചൂണ്ടിക്കാട്ടി. പരം വീര ചക്രം കരസ്ഥമാക്കിയ ആദ്യ ജവാന്‍ മേജര്‍ സോമനാഥ് ശര്‍മ്മയേയും വിക്രം ബത്രയേയും പറ്റി ഓര്‍ത്തപ്പോള്‍ അഭിമാനം കൊള്ളുന്നതായും ഞങ്ങളുടെ മനസ്സ് 'യേ ദില്‍ മാങ്കെ മോര്‍' എന്ന് മന്ത്രിക്കുന്നതായും മോദി ഉദ്‌ഘോഷിച്ചു.

ഞങ്ങള്‍ നിങ്ങളുടെ സ്വപ്‌നങ്ങള്‍ പൂവണിയിക്കുമെന്നും 18 മുതല്‍ 28 വയസ് വരെ പ്രായം വരുന്ന വോട്ടര്‍മാരോടായി അദ്ദേഹം പറഞ്ഞു. മരത്തില്‍ പണം കായ്ക്കില്ലെന്ന് പ്രധാനമന്ത്രി പറഞ്ഞിരുന്നു. എന്നാല്‍ ഒരു മനുഷ്യന്റെ അപ്പിള്‍ തോട്ടത്തില്‍ അപ്പിളിന് പകരമായി പണം കായ്‌ച്ചെന്നും കോണ്‍. നേതാവും സംസ്ഥാനത്തെ മുഖ്യമന്ത്രിയുമായ വീരഭദ്ര സിംഗിനെ ഉദ്ദേശിച്ച് മോദി വ്യക്തമാക്കി. രണ്ട് തവണ മുഖ്യമന്ത്രി പദത്തിലിരുന്നതും നിലവില്‍ ബിജെപി സ്ഥാനാര്‍ത്ഥിയായി മത്സരിക്കുന്നതുമായ ശാന്ത കുമാര്‍ ജിയുമായി വര്‍ഷങ്ങളോളം ഹിമാചലില്‍ ചിലവഴിച്ചിട്ടുണ്ടെന്നും മോദി കൂട്ടിച്ചേര്‍ത്തു. അടല്‍ജിയും(അടല്‍ ബിഹാരി വാജ്പയ്) ഹിമാചല്‍ സ്വദേശിയാണ്.

മുന്നൂറ് ലോക്‌സഭാ സീറ്റുകളിലും വിജയം കൈവരിക്കുന്നതിനായി തങ്ങളെ പിന്തുണയ്ക്കണമെന്നും മോദി കൂട്ടിച്ചേര്‍ത്തു. മെയ് ഏഴിന് തെരഞ്ഞെടുപ്പ് നടക്കുന്ന ഹിമാചലിലെ നാല് മണ്ഡലങ്ങളില്‍ നിന്നായി 38 സ്ഥാനാര്‍ത്ഥികളാണ് മത്സരിക്കുന്നത്.
    
</TEXT>
</DOC>