<DOC>
<DOCNO>114100429910.utf8</DOCNO>
<TEXT>


           കുടിവെള്ളക്ഷാമം പരിഹരിക്കാന്‍ ഹൈബി ഈഡന്‍ നിരാഹാര സമരത്തില്‍    

Saturday 4 October 2014 4:21 pm IST

        കൊച്ചി: നഗരത്തിലെ കുടിവെള്ള ക്ഷാമത്തിന് പരിഹാരമാവശ്യപ്പെട്ട് ഹൈബി ഈഡന്‍ എംഎല്‍എ ജലഅതോറിറ്റി ഓഫിസിനുമുന്നില്‍ നിരാഹാരസമരം ആരംഭിച്ചു. കുടിവെള്ള വിതരണംകാര്യക്ഷമമാക്കാന്‍ ജലഅതോറിറ്റിയുടെ ഭാഗത്തുനിന്ന് നടപടിയൊന്നും ഉണ്ടാകുന്നില്ലെന്ന് ഹൈബി ഈഡന്‍ ആരോപിച്ചു.

രാവിലെ 10 മണിക്കു അരംഭിച്ച സമരത്തില്‍ നാട്ടുകാര്‍ ഉള്‍പ്പെടെ നൂറ് കണക്കിന് അളുകള്‍ എത്തുന്നുണ്ട്. എറണാകുളം ജില്ലയിലെ ചിറ്റൂര്‍, ചേരന്നെല്ലുര്‍, വടുതല ഭാഗത്താണ് കടുത്ത കുടിവെള്ളക്ഷമം നേരിടുന്നത്. രാവിലെ വാട്ടര്‍ അതോറിറ്റി എക്‌സിക്യൂട്ടീവ് എന്‍ജിനീയറുമായി ചര്‍ച്ച നടത്തിയ ശേഷമാണ് ഹൈബി നിരാഹാരം തുടങ്ങിയത്.

കൊച്ചി കോര്‍പറേഷന്‍ മേയര്‍ ടോണി ചമ്മിണി ഡെപ്യൂട്ടി മേയര്‍ ബി. ഭദ്രയുള്‍പ്പെടയുള്ള കൗണ്‍സിലര്‍മാരും സമരപ്പന്തലിലെത്തി. ജല അതോറിറ്റി ഉദ്യോഗസ്ഥരുടെ അനാസ്ഥയാണ് കുടിവെള്ള ക്ഷാമത്തിനു കാരണമെന്നാണ് ആരോപണം. അതേസമയം ആലുവയിലെ പമ്പിംഗ് സ്റ്റേഷനിലുള്ള സാങ്കേതിക തകരാറാണ് പ്രശ്നത്തിന് കാരണമെന്നാണ് അധികൃതരുടെ വിശദീകരണം.

കഴിഞ്ഞ കുറച്ച് ദിവസങ്ങളായി പശ്ചിമ കൊച്ചിയിലും വടുതല, ചേരാനല്ലൂര്‍, ചിറ്റൂര്‍, എളമക്കര ഭാഗങ്ങളിലെ ചില സ്ഥലങ്ങളിലും കുടിവെള്ള ക്ഷാമം അനുഭവപ്പെടുകയാണ്.
    
</TEXT>
</DOC>