<DOC>
<DOCNO>114101031672.utf8</DOCNO>
<TEXT>


           സൂര്യയുടെ ആദ്യ ദേശീയ നാടകോത്സവത്തിന് ഇന്ന് തുടക്കം    

Friday 10 October 2014 10:13 pm IST

        തിരുവനന്തപുരം: സൂര്യയുടെ ആദ്യ ദേശീയ നാടകോത്സവത്തിന് ഇന്ന് കോബാങ്ക് ഓഡിറ്റോറിയത്തില്‍ തിരിതെളിയും. സാംസ്‌കാരിക വകുപ്പിന്റേയും തഞ്ചാവൂരിലെ ദക്ഷിണമേഖല സാംസ്‌കാരിക കേന്ദ്രത്തിന്റെയും സഹകരണത്തോടെ സംഘടിപ്പിക്കുന്ന മേളയില്‍ എട്ടു സംസ്ഥാനങ്ങളില്‍ നിന്നായി മുപ്പത് നാടകങ്ങള്‍ അരങ്ങേറും. വിവിധ സംസ്ഥാനങ്ങളില്‍ നിന്നായി ആയിരത്തോളം കലാകാരന്‍മാര്‍ പങ്കെടുക്കും. മലയാളം, തമിഴ,് ഹിന്ദി, ഇംഗ്ലീഷ് ഭാഷകളിലുള്ള നാടകങ്ങളാണ് മേളയില്‍ അവതരിപ്പിക്കുന്നത്.

കുട്ടികളുടെ നാടകമായ ചരന്‍ദാസ് ചോര്‍ എന്ന നാടകത്തിലെ നടീനടന്‍മാര്‍ ഒന്നിച്ചുചേര്‍ന്ന് പ്രതീകാത്മകമായി ഭാവിയിലെ നാടകത്തിലേക്ക് ചുവടുവെച്ചുകൊണ്ട് ദീപം കൊളുത്തിയാണ് ഉദ്ഘാടനം ചെയ്യുക. ഓരോ ദിവസവും മൂന്ന് നാടകങ്ങള്‍ വീതം അവതരിപ്പിക്കും. അമച്വര്‍, പ്രോഫഷണല്‍, സോളോ, ഫോക്ക്, കോര്‍ണര്‍, ഫിസിക്കല്‍ തുടങ്ങിയ വിഭാഗങ്ങളിലുള്ള നാടകങ്ങള്‍ മേളയിലുണ്ടാകും.

സൂര്യയില്‍ അംഗങ്ങളല്ലാത്തവര്‍ക്കും മേളയില്‍ പങ്കെടുക്കാമെന്ന് സൂര്യ കൃഷ്ണമൂര്‍ത്തി വാര്‍ത്താ സമ്മേളനത്തില്‍ അറിയിച്ചു. പത്തു ദിവസത്തെ മുപ്പത് നാടകങ്ങള്‍ക്കും നൂറു പേജുള്ള ഫെസ്റ്റിവല്‍ ബുക്കിനുമായി 200 രൂപയാണ് ഡെലിഗേറ്റ് ഫീസ്. വിദ്യാര്‍ത്ഥികള്‍ക്കും നാടകപ്രവര്‍ത്തകര്‍ക്കും 100 രൂപ നിരക്കില്‍ ലഭിക്കും. മസ്‌കറ്റ് ഹോട്ടലിനു സമീപമുള്ള കോബാങ്ക് ഓഡിറ്റോറിയത്തില്‍ വൈകിട്ട് അഞ്ചു മുതല്‍ ഡെലിഗേറ്റ് കാര്‍ഡുകള്‍ ലഭിക്കും.സൂര്യ കൃഷ്ണ മൂര്‍ത്തി രചനയും സംവിധാനവും നിര്‍വഹിച്ച ദീര്‍ഘ ചതുരം എന്ന മള്‍ട്ടിമീഡിയ നാടകത്തിന്റെ നൂറാമത് അവതരണം 13ന് വൈകിട്ട് ആറുമണിക്ക് കോബാങ്ക് ഓഡിറ്റോറിയത്തില്‍ നടക്കും. പ്രവേശനം സൗജന്യമായിരിക്കും. ആദ്യം പാസ് വാങ്ങുന്ന 200 പേര്‍ക്കാണ് ഈ സൗകര്യം ലഭ്യമാകുക.
    
</TEXT>
</DOC>