<DOC>
<DOCNO>114012871487.utf8</DOCNO>
<TEXT>


           അണിഞ്ഞത്‌ രക്തഹാരമല്ല, പുഷ്പചക്രം    

Tuesday 28 January 2014 10:03 pm IST

        ഒ.കെ.വാസുവും എ.അശോകനും രക്തഹാരമണിഞ്ഞു. ഈ രംഗം ടെലിവിഷന്‍ സ്ക്രീനില്‍ കണ്ടപ്പോള്‍ ഓര്‍മ്മ വന്നത്‌ കുറച്ചു മുമ്പ്‌ കേരളത്തിലെ ഒരു പത്രത്തില്‍ ഒ.കെ.വാസുവിന്റേതായി വന്ന അഭിമുഖമാണ്‌.'അവര്‍ എന്നെ കൊല്ലും' എന്നായിരുന്നു അതിന്റെ തലക്കെട്ട്‌. വാസു ബിജെപി. വിട്ട്‌ സിപിഎമ്മിലേക്ക്‌ പോയാലുണ്ടാകുമെന്ന്‌ വാസു കരുതുന്ന 'പ്രത്യാഘാതം' ലേഖകനുമായി പങ്കു വെച്ചു സംസാരിക്കവേ വാസു പറഞ്ഞ വാചകമാണ്‌, അഭിമുഖത്തിനു തലക്കെട്ടായി നല്‍കിയത്‌. ആരു കൊല്ലുന്നു, എന്നേ മരിച്ചു കഴിഞ്ഞ വാസു മാഷിനെ! ആത്മാവു നഷ്ട്ടപ്പെട്ട ജഡ വസ്തുവില്‍ പുഷ്പഹാരമണിയിക്കുന്ന പ്രതീതിയായിരുന്നു പി.ജയരാജന്‍ വാസുവിന്റെയും കൂട്ടരുടെയും കഴുത്തില്‍ ചുവന്ന മാലയണിയിച്ച കാഴ്ച്ച സമ്മാനിച്ചത്‌. 
അനേകം ആദര്‍ശ ശാലികളായ പാവങ്ങളെ കൊല്ലാനും കൊല്ലാക്കൊല ചെയ്യാനും തിട്ടൂരം തയ്യാറാക്കിയ അതേ കരങ്ങളാല്‍ ചുവന്ന മാലയണിഞ്ഞ വാസു ആവേശപൂര്‍വം പ്രസംഗിച്ചു. ജില്ലയില്‍ നിന്നാകെ വന്നു ചേര്‍ന്ന സിപിഎം അണികള്‍ക്കു മുമ്പില്‍ മനസ്സാക്ഷിയില്ലാതെ കെട്ടിയാടി...കൈയ്യടി വാങ്ങി. വാസുവിന്റെ കൊലച്ചതിക്കും കുലദ്രോഹത്തിനും അരങ്ങൊരുക്കിയ അതേ മൈതാനിയില്‍ വെച്ചാണു വര്‍ഷങ്ങള്‍ ക്കു മുമ്പ്‌ ഒരു പി ബി നേതാവ്‌ കെ.ടി. ജയകൃഷ്ണന്‍ മാസ്റ്ററെ വധിക്കുമെന്ന്‌ പരസ്യമായി പ്രഖ്യാപിച്ചത്‌. 
പാനൂരിന്റെ വഴിത്താരകള്‍ അനേകം ധീരന്മാരുടെ ചുടുനിണത്താല്‍ കുതിര്‍ന്നിട്ടുണ്ട്‌. പാനൂരിലെ ഗ്രാമ വഴികളിലൂടെ അനേകം വിലാപയാത്രകള്‍ നടന്നിട്ടുണ്ട്‌. അമ്മമാരുടേയും സഹോദരങ്ങളുടേയും ധര്‍മ്മ പത്നിമാരുടേയും കുഞ്ഞുമക്കളുടെയും തേങ്ങലൊടുങ്ങാത്ത വീടുകള്‍ പാനൂരിലുണ്ട്‌. വാസുവിന്റെയും അശോകന്റേയും പ്രസംഗങ്ങളില്‍ ആവേശം പൂണ്ട്‌ ഹിന്ദുത്വ പ്രസ്ഥാനങ്ങളില്‍ ആകൃഷ്ടരായി ചുവടു വെച്ചതിന്റെ പേരില്‍ മാത്രം തടവറ പൂകേണ്ടി വന്ന യൗവനങ്ങള്‍ എത്രയെങ്കിലുമുണ്ട്‌. 
ജീവച്ഛവങ്ങളായി ദുരിതം പേറുന്ന അനേകരുണ്ട്‌. അവരുടെയെല്ലാം കരളിലേക്കാണു വാസുവും കൂട്ടരും വിഷം പുരട്ടിയ വാക്കത്തി കുത്തിയിറക്കിയത്‌... കാലം മായ്ക്കാത്ത മുറിവാകുമത്‌. ലോകം ക്ഷമിക്കാത്ത കൊടിയ പാപമാകുമത്‌, തീര്‍ച്ച. ഒന്നുറപ്പിച്ചു പറയാം;വാസുവിനും കൂട്ടര്‍ക്കും പുതിയ സഖാക്കള്‍ക്കും തെറ്റു പറ്റിയിരിക്കുന്നു. ദേശീയാദര്‍ശം നെഞ്ചേറ്റിയ, വാസു കാണാത്ത ആയിരങ്ങള്‍ നാട്ടിലെമ്പാടും വിജയ ചരിത്രം എഴുതാന്‍ തയ്യാറെടുക്കുകയാണ്‌. അവരുണ്ടാക്കുന്ന ഗംഗാ പ്രവാഹത്തില്‍ വാസുവിനേപ്പോലുള്ള മാലിന്യങ്ങള്‍ ഒലിച്ചു പോകും. അകാലത്തില്‍ സംഹരിക്കപ്പെട്ടവരുടെ ആത്മാക്കള്‍ സാക്ഷാത്ക്കാരം നേടും ...
സി.സദാനന്ദന്‍ മാസ്റ്റര്‍

</TEXT>
</DOC>