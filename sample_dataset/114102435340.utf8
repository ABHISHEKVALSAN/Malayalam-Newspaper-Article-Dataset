<DOC>
<DOCNO>114102435340.utf8</DOCNO>
<TEXT>


           കാടമുറി ശ്രീനരസിംഹസ്വാമി ക്ഷേത്രം ശിലാലിഖിത ഖനി    

Friday 24 October 2014 8:47 pm IST

കാടമുറി ശ്രീനരസിംഹസ്വാമി ക്ഷേത്രത്തിലെ ശിലാലിഖിതങ്ങള്‍
കോട്ടയം: സംരക്ഷിക്കപ്പെടേണ്ട ശിലാലിഖിതങ്ങളുമായി കാടമുറി ശ്രീനരസിംഹസ്വാമി ക്ഷേത്രം. ഒരു സഹസ്രാബ്ദം പഴക്കമുള്ള ശിലാലിഖിതങ്ങളാണ് ക്ഷേത്രത്തിന്റെ വട്ടശ്രീകോവിലിനുചുറ്റും കൊത്തിയിട്ടുള്ളത്. ക്ഷേത്രവും ക്ഷേത്രംസ്ഥിതിചെയ്യുന്ന ഗ്രാമത്തിന്റെ ചരിത്രവും ഇവയിലുണ്ട്.
ശ്രീകോവിലിന്റെ അധിഷ്ഠാനത്തിനു ചുറ്റും വട്ടെഴുത്തിലാണ് ലിഖിതങ്ങളെന്ന് പ്രശസ്ത ചരിത്രഗവേഷകനായ എം.ആര്‍. രാഘവ വാര്യര്‍ പറഞ്ഞു. ഇന്നലെ കാടമുറി നരസിംഹസ്വാമി ക്ഷേത്രത്തിലെത്തി ശിലാ രേഖകള്‍ പരിശോധിച്ച ശേഷം സംസാരിക്കുകയായിരുന്നു അദ്ദേഹം.
അക്ഷരങ്ങളുടെ ശൈലി ആസ്പദമാക്കി പരിശോധിച്ചാല്‍ ഈ ലിഖിതങ്ങള്‍ 12, 13 നൂറ്റാണ്ടു കാലത്തേതാണെന്നാണ് അനുമാനം. വട്ടശ്രീകോവിലിനു ചുറ്റുമുള്ള ലിഖിതങ്ങള്‍ മുഴുവന്‍ വായിക്കാന്‍ കഴിഞ്ഞില്ല. ലിഖിതങ്ങള്‍ക്കു മുകളില്‍ ചായം പൂശിയതിനാല്‍ പലതും വായിക്കാനാകാത്തവിധം മറഞ്ഞുപോയിട്ടുണ്ട്.
കേരളത്തിലെ ക്ഷേത്ര പാരമ്പര്യത്തിന്റെ വിലപിടിച്ച ചരിത്രാവശിഷ്ടങ്ങളാണ് കാടമുറി ക്ഷേത്രത്തിലുള്ളത്. അതിനാല്‍ ഇത് സംരക്ഷിക്കപ്പെടേണ്ടതാണെന്നും രാഘവ വാര്യര്‍ പറഞ്ഞു. ശ്രീകോവിലിനു ചുറ്റും രേഖപ്പെടുത്തിയിട്ടുള്ള ലിഖിതത്തില്‍ വായിക്കാന്‍ പറ്റുന്ന കുറച്ചുഭാഗങ്ങള്‍ വായിച്ചെടുത്തു. അതില്‍ കാടമറുക് എന്നും ഇരവിനല്ലൂര്‍ എന്നുമുള്ള സ്ഥലനാമങ്ങള്‍ കാണാന്‍കഴിഞ്ഞു. പൗരാണിക രേഖകളില്‍ കാടമുറിയെ കാടമറുകെന്നാണ് രേഖപ്പെടുത്തിയിരുന്നത്.
താമരച്ചേരി, വടശ്ശേരി എന്ന രണ്ടു പേരുകളും വായിച്ചെടുക്കാനായി. ഈ രണ്ടു പേരുകളിലുമുള്ള നമ്പൂതിരി ഇല്ലങ്ങള്‍ ഇവിടെ ഇന്നുമുണ്ട്. കാടമുറി ക്ഷേത്രത്തിലേതുപോലെ പഞ്ചപ്രാകാരവും മഹാപ്രാകാരവുമുള്ള ക്ഷേത്രങ്ങള്‍ ദുര്‍ല്ലഭമാണ്. മദ്ധ്യയുഗങ്ങളില്‍ പന്നിയൂര്‍, ശുകപുരം തര്‍ക്കത്തെത്തുടര്‍ന്ന് അവിടെ നിന്നും പലായനം ചെയ്ത നമ്പൂതിരി കുടുംബങ്ങളാണ് കാടമുറിയിലെത്തിയതെന്നും ഈ ക്ഷേത്രത്തിന്റെ ഊരാണ്മക്കാരായതെന്നുമാണ് ചരിത്രം.
പരമന്‍ കിട്ടന്‍ (പരമേശ്വരന്‍ കൃഷ്ണന്‍) എന്ന ഒരു പേരും ശിലാലിഖിതത്തില്‍ കാണാം. കലിയുഗമാണ് കാലഗണനയ്ക്ക് നല്‍കിയിരിക്കുന്നത്. എന്നാല്‍ കൃത്യമായ തീയതി വായിച്ചെടുക്കാനാകുന്നില്ല. ശിലാലിഖിതത്തിനുമേലുള്ള ചായം ശാസ്ത്രീയമായി മായിച്ച് വട്ടെഴുത്ത് തെളിയിച്ചെടുത്തെങ്കില്‍ മാത്രമേ ചരിത്ര രഹസ്യങ്ങളിലേക്ക് കൂടുതല്‍ കടക്കാനാകൂവെന്നും രാഘവ വാര്യര്‍ പറഞ്ഞു. സംസ്ഥാന പുരാവസ്തു വകുപ്പിന്റെ ശ്രദ്ധ ഇക്കാര്യത്തിലുണ്ടാകണമെന്നും അദ്ദേഹം പറഞ്ഞു.
കോഴിക്കോട് ഗവണ്‍മെന്റ് കോളേജ് ചരിത്രവിഭാഗം അദ്ധ്യാപകന്‍ എസ്. ശ്രീജിത്ത്, സാഹിത്യ പ്രവര്‍ത്തക സഹകരണ സംഘം സെക്രട്ടറി അജിത് കെ. ശ്രീധര്‍, ചലച്ചിത്ര അക്കാദമി ജനറല്‍ കൗണ്‍സിലംഗം രാജാ ശ്രീകുമാരവര്‍മ്മ എന്നിവര്‍ അദ്ദേഹത്തോടൊപ്പമുണ്ടായിരുന്നു. ക്ഷേത്രം മാനേജര്‍ ഇളങ്ങള്ളൂര്‍ കൃഷ്ണന്‍ നമ്പൂതിരി, ഊരാണ്മക്കാരായ തുരുത്തിയില്ലത്ത് നാരായണന്‍ നമ്പൂതിരി, താമരശ്ശേരി ഇല്ലത്ത് മധുസൂദനന്‍ നമ്പൂതിരി, ക്ഷേത്രോപദേശക സമിതി ഭാരവാഹികളായ പി.കെ. രാധാകൃഷ്ണന്‍, സുകുമാരന്‍ നായര്‍, എം.എസ്. ശ്രീകുമാര്‍ എന്നിവര്‍ ചരിത്രാന്വേഷക സംഘത്തെ ക്ഷേത്രത്തില്‍ സ്വീകരിച്ചു.

</TEXT>
</DOC>