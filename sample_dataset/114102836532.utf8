<DOC>
<DOCNO>114102836532.utf8</DOCNO>
<TEXT>


           പരനാറി' പ്രയോഗം; സിപിഎമ്മിലെ ഭിന്നതയേറ്റി വിഎസും    

Tuesday 28 October 2014 11:04 pm IST

        ന്യൂദല്‍ഹി: സിപിഎം കേന്ദ്രനേതൃത്വത്തിലെ ഭിന്നതയ്ക്ക് ആക്കംകൂട്ടി വി എസ് അച്യുതാനന്ദനും രംഗത്ത്. കേന്ദ്രകമ്മറ്റി ആരംഭിച്ച് രണ്ടുദിവസങ്ങള്‍ക്ക് ശേഷമെത്തിയ വിഎസ് പോളിറ്റ് ബ്യൂറോയുടെ രാഷ്ട്രീയ നയരേഖയോട് രൂക്ഷമായ വിയോജിപ്പു പ്രകടിപ്പിച്ചു കത്തുനല്‍കി. സിപിഎം നേതൃത്വത്തിനാണ് തെറ്റു സംഭവിച്ചതെന്ന പിബി അംഗം സീതാറാം യെച്ചൂരിയുടെ ബദല്‍രേഖയെ പിന്തുണയ്ക്കുന്നതാണ് വിഎസിന്റെ നിലപാട്. വിഎസിന്റെ വരവോടെ സിപിഎം കേന്ദ്രനേതൃത്വത്തിനെതിരായ ഭിന്നതയ്ക്ക് ഐക്യരൂപം കൈവന്നിട്ടുണ്ട്.

സംസ്ഥാന സെക്രട്ടറി പിണറായി വിജയന്‍ കൊല്ലത്തെ യുഡിഎഫ് സ്ഥാനാര്‍ത്ഥി എന്‍.കെ. പ്രേമചന്ദ്രനെതിരെ നടത്തിയ 'പരനാറി' പ്രയോഗം മൂന്നു ലോക്‌സഭാ മണ്ഡലങ്ങളില്‍ പാര്‍ട്ടിയുടെ തോല്‍വിക്കിടയാക്കിയെന്ന് വിഎസ് പരോക്ഷമായി കുറ്റപ്പെടുത്തി. നേതാക്കളുടെ സംസാരഭാഷയും ശരീരഭാഷയും മോശമായതാണ് പല മണ്ഡലങ്ങളിലേയും തോല്‍വിക്കു കാരണം. കെട്ടുറപ്പ് നഷ്ടപ്പെടുന്ന പാര്‍ട്ടിയില്‍ അച്ചടക്കം മാത്രമുണ്ടായിട്ടു കാര്യമില്ല. ഏറ്റവും അനുകൂലമായ രാഷ്ട്രീയ സാഹചര്യത്തില്‍ ദേശീയ-സംസ്ഥാന തലങ്ങളില്‍ തെരഞ്ഞെടുപ്പിനെ നേരിട്ടപ്പോള്‍പ്പോലും നേട്ടമുണ്ടാക്കാന്‍ സിപിഎമ്മിനു കഴിഞ്ഞില്ല. ബിജെപിയിലേക്ക് പാര്‍ട്ടിവോട്ടുകള്‍ ചോര്‍ന്നുപോവുകയാണ്.  നേതാക്കളുടെ ഏകാധിപത്യ പ്രവണതകള്‍ പാര്‍ട്ടിയെ തകര്‍ക്കുന്നു.

കൃത്യമായ സമയങ്ങളില്‍ തെറ്റുകള്‍ ചൂണ്ടിക്കാണിച്ചിട്ടും അവയൊന്നും തിരുത്താന്‍ നേതൃത്വം തയ്യാറാകാത്തതാണ് ശരിക്കുള്ള പ്രശ്‌നം. സ്ഥാനാര്‍ത്ഥികളെ നിര്‍ണ്ണയിക്കുന്നതില്‍ പോലും പാര്‍ട്ടിക്കകത്ത് ചര്‍ച്ചകള്‍ നടക്കുന്നില്ല. തീരുമാനങ്ങളെല്ലാം ഏകപക്ഷീയം.
അവലോകനങ്ങള്‍ മാത്രമാണ് പാര്‍ട്ടിയില്‍ നടക്കുന്നത്. തുടര്‍ നടപടികള്‍ ഇല്ലാതെയായി. കാര്യമായ ചര്‍ച്ചയില്ലാതെയാണ് അഞ്ചിടത്ത് സ്വതന്ത്രസ്ഥാനാര്‍ത്ഥികളെ മത്സരിപ്പിച്ചത്.  സംസ്ഥാനത്ത് മതേതരമായി ചിന്തിക്കുന്ന വോട്ടര്‍മാരുണ്ടായിട്ടും അവര്‍ക്കുവേണ്ടി നിലകൊള്ളാന്‍ ഇടതുപക്ഷത്തിനു സാധിക്കുന്നില്ല. നമോവിചാര്‍ മഞ്ച് ഉള്‍പ്പെടെയുള്ളവരുമായി കൈകോര്‍ത്തത് തെറ്റാണ്. വിപ്ലവ പാര്‍ട്ടിക്കു ചേര്‍ന്ന തരത്തിലുള്ള പ്രക്ഷോഭ പരിപാടികള്‍ നടക്കുന്നില്ല. ആരംഭിച്ച പ്രക്ഷോഭങ്ങള്‍ക്ക് തുടര്‍ച്ചയുമില്ല, പത്തുപേജുള്ള കുറിപ്പില്‍ വിഎസ് പറയുന്നു.  വിഎസിന്റെ പ്രസംഗം എഴുതി തയ്യാറാക്കി നേരത്തെ തന്നെ കേന്ദ്ര കമ്മറ്റിയംഗങ്ങള്‍ക്ക് നല്‍കിയതിലെ വിവരങ്ങളാണ് പുറത്തുവന്നത്.

അതിനിടെ, അഭിപ്രായഭിന്നത രൂക്ഷമായതോടെ ഇന്നലെ വൈകിട്ട് വീണ്ടും പോളിറ്റ് ബ്യൂറോ ചേര്‍ന്ന് രാഷ്ട്രീയ അടവുനയരേഖ തിരുത്തി അവതരിപ്പിക്കുന്നതു സംബന്ധിച്ച ആലോചനകള്‍ നടത്തി. കേന്ദ്ര കമ്മറ്റിയിലെ ചര്‍ച്ചകള്‍ പൂര്‍ത്തിയായിക്കഴിഞ്ഞു. അതിനാല്‍ത്തന്നെ മാറ്റങ്ങള്‍ വരുത്തിയ നയരേഖയ്ക്ക് പിബിയില്‍ രൂപം നല്‍കി ഇന്ന് കേന്ദ്രകമ്മറ്റിയില്‍ അവതരിപ്പിച്ച് അംഗീകാരം നേടും.
    
</TEXT>
</DOC>