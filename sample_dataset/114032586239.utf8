<DOC>
<DOCNO>114032586239.utf8</DOCNO>
<TEXT>


           കോണ്‍ഗ്രസ്‌ പിന്തുണയ്ക്കണമെന്ന്‌ കാരാട്ട്‌; കോണ്‍ഗ്രസിനെ പിന്തുണയ്ക്കണമെന്ന്‌ ബുദ്ധദേവ്‌    

Tuesday 25 March 2014 10:21 pm IST

ന്യൂദല്‍ഹി: പൊതുതെരഞ്ഞെടുപ്പിന്‌ ശേഷം കേന്ദ്രത്തില്‍ എന്തു നിലപാട്‌ സ്വീകരിക്കണെമെന്ന കാര്യത്തില്‍ സിപിഎമ്മില്‍ ആശയക്കുഴപ്പം . പുറത്തുനിന്നും കോണ്‍ഗ്രസ്‌ പിന്തുണയ്ക്കുന്ന സര്‍ക്കാരുണ്ടാക്കാന്‍ തയ്യാറാണെന്ന്‌ സിപിഎം ജനറല്‍ സെക്രട്ടറി പ്രകാശ്‌ കാരാട്ട്‌ പറഞ്ഞപ്പോള്‍ ബിജെപി അധികാരത്തില്‍ വരുന്നതു തടയാന്‍ പാര്‍ട്ടി കോണ്‍ഗ്രസിനെ പിന്തുണയ്ക്കണമെന്ന്‌ പോളിറ്റ്ബ്യൂറോ അംഗവും മുന്‍ പശ്ചിമബംഗാള്‍ മുഖ്യമന്ത്രിയുമായ ബുദ്ധദേവ്‌ ഭട്ടാചാര്യ പറഞ്ഞു. 
നരേന്ദ്രമോദിയെ എതിര്‍ക്കാന്‍ കോണ്‍ഗ്രസിന്‌ സാധിക്കില്ലെന്ന്‌ വ്യക്തമാക്കിയ സിപിഎം ജനറല്‍ സെക്രട്ടറി പ്രകാശ്‌ കാരാട്ട്‌ കേന്ദ്രത്തില്‍ സര്‍ക്കാരുണ്ടാക്കുന്നതില്‍ കോണ്‍ഗ്രസിന്റെ പിന്തുണ സ്വീകരിക്കുന്നതില്‍ എതിര്‍പ്പില്ലെന്ന്‌ സ്വകാര്യ ചാനലിനു നല്‍കിയ അഭിമുഖത്തില്‍ പറഞ്ഞു. മോദിയെ എതിര്‍ക്കാന്‍ കോണ്‍ഗ്രസിന്‌ കഴിയില്ലെന്ന്‌ കേരളത്തിലെ ന്യൂനപക്ഷം മനസ്സിലാക്കണമെന്നും കാരാട്ട്‌ പറഞ്ഞു. 
എന്നാല്‍ ഇതിനു നേരെ വിരുദ്ധമായ നിലപാടുമായി ബുദ്ധദേവ്‌ ഭട്ടാചാര്യ രംഗത്തെത്തി. ബിജെപി കേന്ദ്രത്തില്‍ അധികാരത്തില്‍ വരുന്നതു തടയാന്‍ കോണ്‍ഗ്രസിനെ പിന്തുണയ്ക്കുകയാണ്‌ വേണ്ടതെന്നാണ്‌ ബുദ്ധദേവിന്റെ നിലപാട്‌. 2004ലേതിന്‌ സമാനമായ സാഹചര്യം ഉയര്‍ന്നു വന്നാല്‍ കോണ്‍ഗ്രസിനൊപ്പം ചേരണമെന്ന്‌ ബുദ്ധദേവ്‌ ആവര്‍ത്തിച്ചു. ഇടതുപക്ഷത്തിന്‌ അനുകൂലമായ സാഹചര്യമല്ലുള്ളതെന്നും ബുദ്ധദേവ്‌ പറയുന്നു. 
    
</TEXT>
</DOC>