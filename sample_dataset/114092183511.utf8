<DOC>
<DOCNO>114092183511.utf8</DOCNO>
<TEXT>


           അടിയറവിനിടയിലും മുറുറുപ്പ്‌    

Sunday 21 September 2014 10:11 am IST

        കോട്ടയം: ഇടുക്കി സീറ്റിന്റെ കാര്യത്തില്‍ മാസങ്ങളായി അവകാശവാദം ഉയര്‍ത്തി കോണ്‍ഗ്രസിനെ മുള്‍മുനയില്‍ നിര്‍ത്തിയ കേരളാ കോണ്‍ഗ്രസ്‌ അവസാനം അടിയറവു പറഞ്ഞു. കോണ്‍ഗ്രസിന്റെ പ്രഖ്യാപനം അംഗീകരിക്കുന്നതായി വര്‍ക്കിംഗ്‌ ചെയര്‍മാന്‍ പി.ജെ. ജോസഫും ചെയര്‍മാന്‍ കെ.എം. മാണിയും പ്രഖ്യാപിച്ചു. എന്നാല്‍ ഇടുക്കി സീറ്റ്‌ ലഭിക്കാത്തതിനു കാരണക്കാര്‍ കേരളാകോണ്‍ഗ്രസ്സ്‌ നേതൃത്വം തന്നെയാണ്‌ എന്ന അഭിപ്രായവുമായി ഫ്രാന്‍സിസ്സ്‌ ജോര്‍ജ്ജ്‌ രംഗത്തെത്തിയത്‌ പാര്‍ട്ടിക്കുള്ളില്‍ ഇടുക്കി സീറ്റ്‌ സംബന്ധിച്ച തര്‍ക്കങ്ങള്‍ അവസാനിച്ചിട്ടില്ലെന്നതിന്റെ സൂചനയായി. സീറ്റ്‌ കിട്ടാതിരിക്കാന്‍ പാര്‍ടിയില്‍ത്തന്നെ ചിലര്‍ അജണ്ടയുണ്ടാക്കിയതായും ഫ്രാന്‍സിസ്‌ ജോര്‍ജ്ജ്‌ ഒരു സ്വകാര്യ ചാനലിന്റെ പ്രത്യേക പരിപാടിയില്‍ തുറന്നടിച്ചു. ഉന്നതാധികാര സമിതി ചേരാതെയാണ്‌ കോണ്‍ഗ്രസ്‌ തീരുമാനം അംഗീകരിച്ചത്‌. ഒന്‍പത്‌ അംഗങ്ങളുള്ള കേരളാകോണ്‍ഗ്രസിന്‌ ലഭിക്കാത്തത്‌ രണ്ട്‌ അംഗങ്ങളുമായി ഇന്നലെ എത്തിയ ആര്‍എസ്പിക്ക്‌ നേടാനായി. കേരളാ കോണ്‍ഗ്രസ്‌ വൈസ്‌ ചെയര്‍മാന്‍ പദവി വഹിക്കുന്ന പി.സി.ജോര്‍ജ്ജിന്റെ നിലപാടുകള്‍ പലപ്പോഴും പാര്‍ടിക്കുതന്നെ വിനയാവുകയായിരുന്നുവെന്ന അഭിപ്രായവും അദ്ദേഹം പ്രകടിപ്പിക്കുകയുണ്ടായി.
ഇടുക്കി സീറ്റിന്‌ മേല്‍ തുടക്കം മുതല്‍ അവകാശവാദവുമായി കേരളാ കോണ്‍ഗ്രസിനുള്ളിലും പുറത്തുമായി പൊതുവേദികളില്‍ അവകാശവാദവുമായി വന്നത്‌ ജോസഫ്‌ ഗ്രൂപ്പ്‌ വിഭാഗക്കാരായിരുന്നു.ഒരുപരിധിവരെ ഇത്‌ വിജയിക്കുകയും ചെയ്തു. ഇതേസമയം മറുവശത്ത്‌ കോണ്‍ഗ്രസിനെക്കൊണ്ട്‌ വിട്ടുവീഴ്ചയില്ലാത്ത നിലപാടുകള്‍ കൈക്കൊള്ളിക്കുന്നതിലും നീക്കങ്ങളുണ്ടായിരുന്നു. ഇവരുടെ മോഹങ്ങളെ തന്ത്രപൂര്‍വ്വം അരിഞ്ഞു വീഴ്ത്തുന്നതില്‍ പാര്‍ടി ചെയര്‍മാന്‍ കെ.എം. മാണി വഹിച്ച പങ്ക്‌ ചെറുതല്ലെന്ന അഭിപ്രായമാണ്‌ ജോസഫ്‌ ഗ്രൂപ്പ്‌ വിഭാഗക്കാര്‍ക്ക്‌ ഉള്ളത്‌. കോട്ടയം സീറ്റില്‍ ജോസ്‌ കെ. മാണിക്ക്‌ ദോഷകരമായി ഒന്നും സംഭവിക്കാതിരിക്കാന്‍ തുടക്കം മുതല്‍ മാണി ജാഗ്രത പാലിച്ചിരുന്നു. കോണ്‍ഗ്രസ്‌ സ്വന്തം സ്ഥാനാര്‍ത്ഥിയെ പ്രഖ്യാപിച്ചു കഴിഞ്ഞിട്ടും സീറ്റ്‌ തങ്ങള്‍ക്കുതന്നെ ലഭിക്കുമെന്ന നിലയില്‍ തുടര്‍ പ്രസ്താവനകളിറക്കി ജോസഫിനെയും കൂട്ടരെയും മോഹിപ്പിച്ച്‌ നിര്‍ത്തുന്നതിലും അദ്ദേഹം വിജയിച്ചു. പ്രതീക്ഷകള്‍ക്കു പിന്നാലെ നിലയുറപ്പിച്ച ജോസഫ്‌ വിഭാഗം മാണിയുടെ രാഷ്ട്രീയ തന്ത്രങ്ങള്‍ തിരിച്ചറിഞ്ഞപ്പോഴേക്കും സമയം വൈകിപ്പോയിരുന്നു. ഇതോടെ മറ്റു മാര്‍ഗ്ഗങ്ങളെല്ലാം അടയുകയും സ്വയം അടിയറവ്‌ പറഞ്ഞ്‌ പിന്‍വാങ്ങുവാന്‍ നിര്‍ബന്ധിതമാക്കുകയുമായിരുന്നതെന്നും ചൂണ്ടിക്കാണിക്കപ്പെടുന്നു.
ഇന്നലെ തൊടുപുഴ പുറപ്പുഴയിലെ പി.ജെ. ജോസഫിന്റെ വസതിയിലെത്തി യുഡിഎഫ്‌ സ്ഥാനാര്‍ത്ഥി ഡീന്‍ കുര്യക്കോസ്‌ നേരിട്ട്‌ സന്ദര്‍ശിച്ച്‌ സഹായം അഭ്യര്‍ത്ഥിച്ചതോടെ മറുത്തൊന്നും പറയാന്‍ കഴിയാതെ ഇടുക്കിക്കുമേലുള്ള അകാശവാദം ഒഴിഞ്ഞുവെന്ന്‌ പ്രഖാപിക്കുവാന്‍ നിര്‍ബന്ധിതമായി. കോണ്‍ഗ്രസ്‌ സ്ഥാനാര്‍ത്ഥിയെ പ്രഖ്യാപിച്ചു കഴിഞ്ഞും ഇടുക്കി തങ്ങളുമായി കൂടിയാലോചിക്കാതെ സ്ഥാനാര്‍ത്ഥിയെ പ്രഖ്യാപിക്കാന്‍ കഴിയില്ലെന്നു പ്രഖ്യാപിച്ചവരായിരുന്നു കേരളാ കോണ്‍ഗ്രസ്‌ നേതൃത്വം. മറ്റു മാര്‍ഗ്ഗങ്ങളെല്ലാം അടഞ്ഞ്‌ ഇടതുപക്ഷം ഹൈറേഞ്ച്‌ സംരക്ഷണ സമിതിയുടെ സ്ഥാനാര്‍ത്ഥിയ്ക്ക്‌ പിന്തുണ നല്‍കുകകൂടി ചെയ്തതോടെ പറഞ്ഞതെല്ലൊം വിഴുങ്ങി, മോഹങ്ങളെല്ലാം മനസ്സിലൊതുക്കി ഇപ്പോള്‍ കോണ്‍ഗ്രസിനെ തുണയ്ക്കുന്നുവെന്നാണ്‌ ജോസഫ്‌ പറയുന്നത്‌. എന്നാല്‍ കേരളാ കോണ്‍ഗ്രസ്‌ നേതൃത്വത്തിന്റെ നടപടികളോട്‌ തുടക്കം മുതല്‍ വിയോജിപ്പു പ്രകടിപ്പിച്ചിരുന്ന ഡോ. കെ.സി. ജോസഫ്‌, മുന്‍ എംഎല്‍എ പി. സി. ജോസഫ്‌, ആന്റണി രാജു എന്നിവര്‍ ഈ തീരുമാനങ്ങളെ പിന്തുണയ്ക്കുവാന്‍ ഇനിയും സന്നദ്ധത പ്രകടിപ്പിച്ചിട്ടില്ല. കെ.എം. മാണിയുടെ നീക്കങ്ങളെ വളരെ കരുതലോടെയായിരുന്നു പാര്‍ടി വേദികളില്‍ ഇവര്‍ നേരിട്ടത്‌. ഇടുക്കി രൂപത പിന്തുണയ്ക്കുന്ന ഹൈറേഞ്ച്‌ സംരക്ഷണസമിതി കേന്ദ്രസര്‍ക്കാരിന്റെ കരട്‌ വിജ്ഞാപനത്തെ ഇപ്പോള്‍ എതിര്‍ത്തുവരുന്ന സാഹര്യത്തില്‍ കോണ്‍ഗ്രസിനെ പിന്തുണച്ച്‌ കേരളാ കോണ്‍ഗ്രസിന്‌ വിശദീകരണം നല്‍കാന്‍ വിഷമിക്കുവെന്നും ഇവര്‍ പറയുന്നു.
ഇതിനിടെ ന്യൂദല്‍ഹിയില്‍ വെച്ച്‌ കേരളത്തില്‍ യുഡിഎഫ്‌ നിര്‍ത്തിയിരിക്കുന്നത്‌ 20 പൊന്നിന്‍കുടങ്ങളെയാണ്‌ എന്നു പറഞ്ഞ കേരളാ കോണ്‍ഗ്രസ്‌ വൈസ്‌ ചെയര്‍മാന്‍ പി. സി. ജോര്‍ജ്ജിന്റെ സ്വരത്തില്‍ ഇന്നലെ മാറ്റം വന്നു. ഇടുക്കിയില്‍ പി.ടി. തോമസ്‌ ആയിരുന്നു ഡീന്‍കുര്യക്കോസിനേക്കാളും യോഗ്യനെന്ന അഭിപ്രായമാണ്‌ അദ്ദേഹമിപ്പോള്‍ ഉയര്‍ത്തിയിരിക്കുന്നത്‌. നേതൃത്വം കൈക്കൊണ്ട നിലപാടിനൊപ്പം ഇടുക്കിയിലെ അണികള്‍ ഒപ്പമുണ്ടാകുമോയെന്ന്‌ വരുംദിവസങ്ങളില്‍ അറിയാം.
കെ.ഡി. ഹരികുമാര്‍

</TEXT>
</DOC>