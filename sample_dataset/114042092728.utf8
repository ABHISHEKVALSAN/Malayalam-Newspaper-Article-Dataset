<DOC>
<DOCNO>114042092728.utf8</DOCNO>
<TEXT>


           ദക്ഷിണകൊറിയയിലെ കപ്പല്‍ ദുരന്തം: രക്ഷാ പ്രവര്‍ത്തനം വൈകിയതില്‍ പ്രതിഷേധം    

Sunday 20 April 2014 12:31 pm IST

സിയോള്‍: ദക്ഷിണ കൊറിയയില്‍ അപകടത്തില്‍പ്പെട്ട കപ്പലില്‍ രക്ഷാ പ്രവര്‍ത്തനങ്ങള്‍ വൈകുന്നതിനെതിരേ പ്രതിഷേധം. കപ്പല്‍ യാത്രക്കാരുടെ ബന്ധുക്കളാണ് പ്രതിഷേധവുമായെത്തിയത്. 100 ഓളം വരുന്ന പ്രതിഷേധക്കാരെ പൊലീസ് തടഞ്ഞു.

അതേസമയം കപ്പല്‍ ദുരന്തത്തില്‍ മരിച്ച 22 പേരുടെ മൃതദേഹങ്ങള്‍ കൂടി കണ്ടെത്തി. ഇതോടെ 54 പേരുടെ മൃതദേഹങ്ങള്‍ കണ്ടെടുത്തു. 476 യാത്രക്കാരുമായി അപകടത്തില്‍പ്പെട്ട കപ്പലില്‍ നിന്ന് 174 പേരെ മാത്രമാണ് രക്ഷിക്കാനായത്. 248 യാത്രക്കാരെ കുറിച്ച് ഇതുവരെ യാതൊരു വിവരവും ലഭിച്ചിട്ടില്ല. രക്ഷാ പ്രവര്‍ത്തനങ്ങള്‍ പുരോഗമിക്കുകയാണ്. മോശം കാലാവസ്ഥയും ശക്തമായ തിരമാലകളും രക്ഷാപ്രവര്‍ത്തനങ്ങള്‍ക്ക് തടസമായിട്ടുണ്ട്.

തെരച്ചില്‍ പൂര്‍ത്തിയാക്കാന്‍ രണ്ടു മാസം വേണ്ടി വരുമെന്നാണ് വിവരം. മരിച്ചവരെ തിരിച്ചറിയുന്നതിനായി ബന്ധുക്കളുടെ ഡിഎന്‍എ പരിശോധന ആരംഭിച്ചു.

കപ്പലിലെ യാത്രക്കാരില്‍ ഭൂരിഭാഗവും ഹൈസ്‌കൂള്‍ വിദ്യാര്‍ത്ഥികളും അധ്യാപകരുമാണ്. അതേസമയം കപ്പല്‍ നിയന്ത്രിച്ചത് പരിചയക്കുറവുള്ളയാളാണെന്ന് പ്രോസിക്യൂട്ടര്‍ വെളിപ്പെടുത്തി. അറസ്റ്റിലായ ക്യാപ്റ്റന്റെ ഒപ്പമുണ്ടായിരുന്ന സഹപ്രവര്‍ത്തകനാണ് കപ്പല്‍ നിയന്ത്രിച്ചതെന്നും അതാണ് അപകടത്തിനു കാരണമെന്നുമാണ് പ്രോസിക്യൂട്ടര്‍ വെളിപ്പെടുത്തിയത്. ഇയാളെ പൊലീസ് കസ്റ്റഡിയിലെടുത്തു.
    
</TEXT>
</DOC>