<DOC>
<DOCNO>114072517661.utf8</DOCNO>
<TEXT>


           അമൃതാനന്ദമയിയെ നിന്ദിക്കുന്ന കൃതിയെക്കുറിച്ച് ചോദ്യം: പിഎസ്‌സി അന്വേഷിക്കുന്നു    

Friday 25 July 2014 11:45 pm IST

        തിരുവനന്തപുരം: മാതാ അമൃതാനന്ദമയിയെ അപകീര്‍ത്തിപ്പെടുത്തുന്ന പുസ്തകത്തെക്കുറിച്ച്  ചോദ്യം കടന്നുകൂടിയതിനെക്കുറിച്ച് പിഎസ്‌സി അന്വേഷണം ആരംഭിച്ചു. ജലസേചന വകുപ്പിലെ ഡിവിഷണല്‍ അക്കൗണ്ടന്റ് തസ്തികയിലേക്കുള്ള പിഎസ്‌സി പരീക്ഷയിലാണ് 'വിശുദ്ധ നരകം' എന്ന പുസ്തകം എഴുതിയത് ആരെന്ന ചോദ്യം ഉണ്ടായിരുന്നത്. 21-ാമത്തെ ചോദ്യമായാണ് ഇത് ഉള്‍പ്പെടുത്തിയിരുന്നത്. പരീക്ഷ എഴുതിയ പല ഉദ്യോഗാര്‍ഥികളും ഇതേക്കുറിച്ച് പരാതി ഉന്നയിക്കുകയും സംഭവം വിവാദമാകുകയും ചെയ്തു.

ഗെയ്ല്‍ ട്രെഡ്‌വെല്‍ എന്ന വിദേശവനിതയാണ്  'വിശുദ്ധ നരകം: വിശ്വാസത്തിന്റെയും ആരാധനയുടെയും ശുദ്ധഭ്രാന്തിന്റെയും ഓര്‍മ്മക്കുറിപ്പുകള്‍' എന്ന പുസ്തകം എഴുതിയത്. ഹൈന്ദവസംസ്‌കാരത്തെയും ഗുരുപാരമ്പര്യത്തെയും മറ്റും വിമര്‍ശിക്കുന്ന പുസ്തകം കടുത്ത വിമര്‍ശനം ക്ഷണിച്ചുവരുത്തുകയുണ്ടായി. 

ഓരോ പരീക്ഷക്കും അതാത് വിഷയങ്ങളില്‍ പ്രാവീണ്യമുള്ള സര്‍ക്കാര്‍ സ്‌കൂള്‍-കോളേജുകളിലെ അധ്യാപകരാണ് ചോദ്യങ്ങള്‍ തയ്യാറാക്കുന്നത്. ഇങ്ങനെ തയ്യാറാക്കുന്ന ചോദ്യങ്ങള്‍ മുദ്രവച്ച കവറില്‍ സര്‍ക്കാര്‍ പ്രസ്സിലേക്ക് അയയ്ക്കുന്നു. അവിടെ അച്ചടിച്ച് തയ്യാറാക്കുന്ന ചോദ്യപ്പേപ്പറുകള്‍ ഇതുപോലെ മുദ്രവച്ച് പരീക്ഷാ കേന്ദ്രങ്ങളിലേക്ക് അയയ്ക്കും. അവിടെ ഉദ്യോഗാര്‍ഥികളുടെ മുന്നില്‍ വച്ചാണ് ചോദ്യപ്പേപ്പര്‍ അടങ്ങിയ കവര്‍ പൊട്ടിക്കുന്നത്. സംഭവം വിവാദമായതോടെയാണ് പിഎസ്‌സി അന്വേഷണം ആരംഭിച്ചത്.

    
</TEXT>
</DOC>