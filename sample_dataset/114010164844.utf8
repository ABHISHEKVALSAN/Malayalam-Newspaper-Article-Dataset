<DOC>
<DOCNO>114010164844.utf8</DOCNO>
<TEXT>


           ശബരിമല കോള്‍സെന്റര്‍ പ്രവര്‍ത്തനം തുടങ്ങി    

Wednesday 1 January 2014 8:32 pm IST

        ശബരിമല: ശബരിമല സംബന്ധമായ എന്തു വിവരവും 24 മണിക്കൂറും അറിയുവാനായി തിരുവിതാംകൂര്‍ ദേവസ്വം ബോര്‍ഡ്‌ കോള്‍ സെന്റര്‍ സംവിധാനം ആരംഭിച്ചു. കോട്ടയം തിരുന്നക്കര ശ്രീ മഹാദേവ ക്ഷേത്രത്തില്‍ നടന്ന ചടങ്ങില്‍ ബോര്‍ഡ്‌ പ്രസിഡന്റ്‌ അഡ്വ എം പി ഗോവിന്ദന്‍ നായര്‍ ഭദ്രദീപം തെളിയിച്ചും ആദ്യ കോള്‍ വിളിച്ചും സെന്റര്‍ ഉദ്ഘാടനം ചെയ്തു. ക്ഷേത്രോപദേശക സമിതി പ്രസിഡന്റ്‌ സുഭാഷ്‌ അധ്യക്ഷത വഹിച്ചു. അയ്യപ്പസേവാസംഘം ഓള്‍ ഇന്ത്യ ട്രഷറര്‍ മോഹന്‍ കെ നായര്‍, രവി കാണക്കാരി, അസിസ്റ്റന്റ്‌ കമ്മീഷണര്‍ ഇന്‍ ചാര്‍ജ്‌ രാധാകൃഷ്ണന്‍, അസിസ്റ്റന്റ്‌ എഞ്ചിനീയര്‍ ശശികുമാര്‍ എന്നിവര്‍ ആശംസ നേര്‍ന്നു. ദേവസ്വം എക്സിക്യൂട്ടീവ്‌ എഞ്ചിനീയര്‍ അജിത്കുമാര്‍ സ്വാഗതവും തിരുന്നക്കര ക്ഷേത്ര ം അഡ്മിനിസ്ട്രേറ്റീവ്‌ ഓഫീസര്‍ രാധിക നന്ദിയും പറഞ്ഞു. കോള്‍ സെന്ററിന്‌ സാങ്കേതിക സഹായം നല്‍കുന്ന ഒറീസിസ്‌ ഇന്ത്യ കണ്‍സള്‍ട്ടന്‍സി സര്‍വ്വീസ്‌ ചീഫ്‌ എക്സിക്യൂട്ടീവ്‌ ഓഫീസര്‍ അരുണ്‍ രാജ്‌ പദ്ധതി വിശദീകരിച്ചു.
24 മണിക്കൂറും കോള്‍ സെന്ററിലൂടെ ശബരിമലയെ സംബന്ധിച്ച വിവരങ്ങള്‍ അറിയാന്‍ 0471-2557788 എന്ന നമ്പറിലും sabarimalacallcenter@ gmail.com എന്ന ഇമെയില്‍ വിലാസത്തിലും ബന്ധപ്പെടണം. പൊതുവായ വിവരങ്ങള്‍, സംഭാവന, ക്ഷേത്ര ചരിത്രം, പൂജാബുക്കിങ്‌, പൂജാ സമയം, താമസം, ബസ്‌, ട്രെയിന്‍, വിമാന സമയങ്ങള്‍, റൂട്ട്‌, പോലീസ്‌, ഫയര്‍ ഫോഴ്സ്‌ ,ആംബുലന്‍സ്‌, എമര്‍ജന്‍സി സര്‍വ്വീസുകള്‍, കെടിഡിസിയുടെ ടൂര്‍ പ്രോഗ്രാമുകള്‍, ഭക്തരെ കാണാതാകുന്നത്‌ സംബന്ധിച്ച വിവരങ്ങള്‍ , ഓണ്‍ലൈന്‍ പേയ്മെന്റ്‌, ക്യൂ ബുക്കിങ്ങ്‌ വിവരങ്ങള്‍, മറ്റ്‌ അത്യാവശ്യ ടെലിഫോണ്‍ വിവരങ്ങള്‍, ശബരിമല തീര്‍ത്ഥാടനവുമായി ബന്ധപ്പെട്ട മറ്റ്‌ ക്ഷേത്രങ്ങളിലെ വിവരങ്ങള്‍ തുടങ്ങിയവയെല്ലാം കോള്‍സെന്റര്‍ വഴി അറിയാം. തുടക്കത്തില്‍ മലയാളം, ഇംഗ്ലീഷ്‌, ഹിന്ദി, തമിഴ്‌ എന്നീ ഭാഷകളില്‍ വിവരങ്ങള്‍ അറിയാം. തെലുങ്ക്‌, കന്നഡ എന്നീഭാഷകളില്‍ പിന്നീട്‌ വിവരങ്ങള്‍ ലഭ്യമാക്കും. തിരുവനന്തപുരം ടെക്നോപാര്‍ക്ക്‌ ആസ്ഥാനമായുള്ള ORISYS INDIA എന്ന കമ്പനിയിലൂടെയാണ്‌ ദേവസ്വം ബോര്‍ഡ്‌ കോള്‍ സെന്റര്‍ പ്രവര്‍ത്തിപ്പിക്കുന്നത്‌. തിരുവനന്തപുരത്തും ശബരിമലയിലും ഈ കമ്പനിയിലെ ഉദ്യോഗസ്ഥര്‍ പ്രവര്‍ത്തിക്കും. 
    
</TEXT>
</DOC>