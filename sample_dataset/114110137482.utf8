<DOC>
<DOCNO>114110137482.utf8</DOCNO>
<TEXT>


           ഇടുക്കി പാക്കേജ് നീട്ടാന്‍ ബിജെപി ശ്രമം ശ്ലാഘനീയം: കാഞ്ഞിരപ്പള്ളി ബിഷപ്    

Saturday 1 November 2014 9:32 pm IST

ഇടുക്കി പാക്കേജിനെക്കുറിച്ച് ചര്‍ച്ച ചെയ്യുവാന്‍ ഭാരതീയ ജനതാ കര്‍ഷക മോര്‍ച്ച വിളിച്ചുചേര്‍ത്ത സര്‍വ്വകക്ഷിയോഗം കാഞ്ഞിരപ്പള്ളി ബിഷപ്പ് മാത്യ അറയ്ക്കല്‍ ഉദ്ഘാടനം ചെയ്യുന്നു
തൊടുപുഴ: കര്‍ഷകരുടെ രക്ഷക്കായി കേന്ദ്രസര്‍ക്കാര്‍ നല്‍കിയ ഇടുക്കി പാക്കേജ് നടപ്പിലാകാതെ കാലഹരണപ്പെട്ടത് ഉദ്യോഗസ്ഥരുടെ കെടുകാര്യസ്ഥതയും ഭരണാധികാരികളുടെ കഴിവില്ലായ്മയും കൊണ്ടാണെന്ന് കാഞ്ഞിരപ്പള്ളി രൂപതാ ബിഷപ് മാത്യു അറയ്ക്കല്‍ കുറ്റപ്പെടുത്തി.
പദ്ധതി നീട്ടിക്കിട്ടാന്‍ രാഷ്‌രട്രീയ വൈരം മറന്ന് ഒന്നിച്ചു നില്‍ക്കണമെന്നും ബിഷപ് പറഞ്ഞു. പദ്ധതി നടത്തിപ്പു കാലാവധി നീട്ടാന്‍ ബിജെപി നടത്തുന്ന ശ്രമങ്ങള്‍ ശ്ലാഘനീയമാണെന്നും കര്‍ഷകരുടെ നേട്ടത്തിനായി നടത്തുന്ന പ്രവര്‍ത്തനങ്ങള്‍ക്ക് എല്ലാവിധ സഹായങ്ങളും ഉണ്ടാകുമെന്നും ബിഷപ് പറഞ്ഞു.
ഇടുക്കി പാക്കേജിനെക്കുറിച്ച് ചര്‍ച്ച ചെയ്യുവാന്‍ ഭാരതീയ ജനതാ കര്‍ഷക മോര്‍ച്ച വിളിച്ചുചേര്‍ത്ത സര്‍വ്വകക്ഷിയോഗം തൊടുപുഴയില്‍ ഉദ്ഘാടനം ചെയ്ത് സംസാരിക്കുകയായിരുന്നു അദ്ദേഹം. കുട്ടനാട് പാക്കേജ് നീട്ടിക്കിട്ടിയിട്ടില്ലായെന്നും എഗ്രിമെന്റ് വച്ച വര്‍ക്കുകള്‍ പൂര്‍ത്തിയാക്കാന്‍ രണ്ട് വര്‍ഷം നീട്ടിക്കിട്ടുകമാത്രമാണ് ഉണ്ടായതെന്നും കുട്ടനാട് വികസന സമിതി ഡയറക്ടര്‍ ഫാദര്‍ തോമസ് പീലിയാനിക്കല്‍ പറഞ്ഞു.
സംസ്ഥാന സര്‍ക്കാരിന്റെ പിടിപ്പുകേടാണ് ഇടുക്കി പാക്കേജ് ഈ ഗതിയിലായതെന്ന് ഹൈറേഞ്ച് സംരക്ഷണ സമിതി കണ്‍വീനര്‍ ഫാദര്‍ സെബാസ്റ്റ്യന്‍ കൊച്ചുപുരയ്ക്കല്‍ പറഞ്ഞു. തന്റെ കാലത്ത് ത്യാഗങ്ങള്‍ സഹിച്ച് കൊണ്ടുവന്ന പാക്കേജ് നശിപ്പിച്ചു കളഞ്ഞതില്‍ അതിയായ ദുഃഖമുണ്ടെന്ന് മുന്‍ ഇടുക്കി എം.പി. ഫ്രാന്‍സിസ് ജോര്‍ജ്ജ് പറഞ്ഞു.
കര്‍ഷക മോര്‍ച്ച ഇടുക്കി ജില്ലാ പ്രസിഡന്റ് അഡ്വ. ജയ്‌സ് ജോണിന്റെ അധ്യക്ഷതയില്‍ ചേര്‍ന്ന യോഗത്തില്‍ അഡ്വ. വി.സി. സെബാസ്റ്റ്യന്‍ വിഷയാവതരണം നടത്തി. മാത്യു സ്റ്റീഫന്‍, എം.എന്‍. ജയചന്ദ്രന്‍, മുഹമ്മദ് റഫീക് മൗലവി, സി.കെ. മോഹനന്‍, ഫാദര്‍ ജോസഫ് പവ്വത്തില്‍, ജോസുകുട്ടി ഒഴുകയില്‍, അഗസ്റ്റ്യന്‍ വട്ടക്കുന്നേല്‍, ബിജു പറനിലം, സിനു വാലുമ്മേല്‍, അഡ്വ. റ്റി.കെ. തുളസീധരന്‍, പി.എ. വേലുക്കുട്ടന്‍, എസ്. അനൂപ്, എന്‍. സുരേഷ് ബാബു, പി.സി. മാത്യു, ഡോ. പി.സി. അച്ചന്‍കുഞ്ഞ്, റ്റി.കെ. ജോസ് എന്നിവര്‍ ചര്‍ച്ചകളില്‍ പങ്കെടുത്ത് സംസാരിച്ചു.അഡ്വ. എം.എസ്. വിനയരാജ് സ്വാഗതവും, ബിനു ജെ. കൈമള്‍ നന്ദിയും പറഞ്ഞു.

</TEXT>
</DOC>