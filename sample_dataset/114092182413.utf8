<DOC>
<DOCNO>114092182413.utf8</DOCNO>
<TEXT>


           ഇടുക്കി തരില്ലെന്ന്‌ കോണ്‍ഗ്രസ്‌    

Sunday 21 September 2014 10:12 am IST

തിരുവനന്തപുരം: ഇടുക്കി ലോക്സഭാ സീറ്റ്‌ വിട്ട്‌ തരാനാകില്ലെന്ന്‌ കെ.എം. മാണിയെ മുഖ്യമന്ത്രി ഉമ്മന്‍ചാണ്ടി അറിയിച്ചു. എന്നാല്‍ ഇടുക്കി വേണമെന്ന ആവശ്യത്തിലാണ്‌ മാണി. സിറ്റിംഗ്‌ സീറ്റായ ഇടുക്കി വിട്ട്‌ തരാനാകില്ലെന്ന ഉറച്ച നിലപാടാണ്‌ കോണ്‍ഗ്രസിന്‌. ഇടുക്കിയില്‍ യൂത്ത്‌ കോണ്‍ഗ്രസ്‌ സംസ്ഥാന അധ്യക്ഷന്‍ ഡീന്‍ കുര്യാക്കോസിനെ സ്ഥാനാര്‍ത്ഥിയായി നിശ്ചിയിച്ചിട്ടുമുണ്ട്‌. ഹൈക്കമാന്റിന്‌ സമര്‍പ്പിക്കാന്‍ കെപിസിസി സ്ഥാനാര്‍ത്ഥി നിര്‍ണ്ണയസമതി തയ്യാറാക്കിയ ലിസ്റ്റിലും ഡീനിന്റെ പേരുണ്ട്‌. ഹൈക്കമാന്റിന്റെ അനുമതിക്കായി കെപിസിസി അധ്യക്ഷന്‍ വി.എം. സുധീരന്‍ ലിസ്റ്റ്‌ സമര്‍പ്പിച്ചിരിക്കുകയാണ്‌.
യുഡിഎഫിലെ മറ്റു ഘടകകക്ഷികളും സീറ്റ്‌ ചോദിച്ചിരുന്നു. എന്നാല്‍ ഇപ്പോഴത്തെ സാഹചര്യത്തില്‍ സീറ്റ്‌ നല്‍കാനാവില്ലെന്ന്‌ അവരെ യുഡിഎഫ്‌ യോഗത്തില്‍ ബോധ്യപ്പെടുത്തുകയായിരുന്നു. സീറ്റ്‌ വിട്ടുനല്‍കാനുള്ള ബുദ്ധിമുട്ട്‌ കേരളാ കോണ്‍ഗ്രസും മനസിലാക്കുമെന്നാണ്‌ പ്രതീക്ഷയെന്ന്‌ ഉമ്മന്‍ചാണ്ടി പറഞ്ഞു. എന്നാല്‍ യുഡിഎഫ്‌ യോഗത്തിന്‌ ശേഷം കെ.എം. മാണിയും വി.എം. സുധീരനും ചര്‍ച്ച നടത്തി. പി.ജെ ജോസഫും ചര്‍ച്ചയില്‍ പങ്കെടുത്തിരുന്നു. കോണ്‍ഗ്രസ്‌ ആണ്‌ ഇനി തീരുമാനിക്കേണ്ടത്‌. സീറ്റിനു വേണ്ടി ഹൈക്കമാന്‍ഡുമായി ആശയവിനിമയം നടത്താന്‍ തയ്യാറല്ല. അതൊക്കെ കോണ്‍ഗ്രസിന്റെ കാര്യമാണെന്നും മാണി വ്യക്തമാക്കി. 
കേരള കോണ്‍ഗ്രസ്‌ ജേക്കബ്‌ വിഭാഗവും സീറ്റാവശ്യപ്പെട്ടിരുന്നു. എന്നാല്‍ ഉഭയകക്ഷി ചര്‍ച്ചയിലൂടെ യുഡിഎഫ്‌ ഈ പ്രശ്നം പരിഹരിച്ചു. ഇടുക്കി സീറ്റിന്റെ കാര്യത്തില്‍ മാണിയുടെ കടുത്ത നിലപാട്‌ യുഡിഎഫിന്‌ തലവേദനയാകും. കസ്തൂരി രംഗന്‍ വിഷയത്തില്‍ മാണി സര്‍ക്കാരിനെ സമ്മര്‍ദ്ദത്തിലാക്കിയിരുന്നു. മാണിയെ സ്വാധീനിക്കാനുള്ള ശ്രമം എല്‍ഡിഎഫില്‍ നിന്ന്‌ നടക്കുന്നുമുണ്ട്‌. പി.സി. ജോര്‍ജ്ജ്‌ ഇക്കാര്യത്തില്‍ ചില സൂചനയും നല്‍കിയിരുന്നു. തെരഞ്ഞെടുപ്പ്‌ അടുത്ത സാഹചര്യത്തില്‍ മാണിയെ പിണക്കുന്നത്‌ പന്തിയല്ലെന്ന്‌ കോണ്‍ഗ്രസിനറിയാം. എന്നാല്‍ ഇടുക്കി സീറ്റ്‌ വിട്ടു നല്‍കിയുള്ള ഒത്തുതീര്‍പ്പിന്‌ കോണ്‍ഗ്രസ്‌ തയ്യാറല്ല. അതുകൊണ്ടു തന്നെ ആര്‍എസ്പിയെ പാട്ടിലാക്കിയ സന്തോഷം യുഡിഎഫിന്‌ പ്രത്യക്ഷത്തില്‍ നഷ്ടപ്പെട്ടിരിക്കുകയാണ്‌. 
    
</TEXT>
</DOC>