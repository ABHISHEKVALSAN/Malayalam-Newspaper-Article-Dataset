<DOC>
<DOCNO>114101733493.utf8</DOCNO>
<TEXT>


           ശബരിമല തീര്‍ത്ഥാടനം റോഡുകളുടെ സ്ഥിതി ദയനീയം: ജസ്റ്റിസ് ചന്ദ്രശേഖരദാസ്    

Friday 17 October 2014 7:48 pm IST

        എരുമേലി: ശബരിമല തീര്‍ത്ഥാടനത്തിന്റെ ഭാഗമായി ലക്ഷക്കണക്കിനു തീര്‍ത്ഥാടകരെത്തുന്ന റോഡുകളുടെ സ്ഥിതി വളരെ ദയനീയമാണെന്ന് ശബരിമല റോഡ് സുരക്ഷ കമ്മീഷന്‍ അദ്ധ്യക്ഷന്‍ ജസ്റ്റീസ് ചന്ദ്രശേഖരദാസ് പറഞ്ഞു.

തീര്‍ത്ഥാടനമാരംഭിക്കാന്‍ ദിവസങ്ങള്‍ മാത്രം ബാക്കിനില്‍ക്കെ ശബരിമല റോഡുകളുടെ സുരക്ഷ പരിശോധിക്കാന്‍ എരുമേലിയിലെത്തിയതായിരുന്നു അദ്ദേഹം. പൊതുമരാമത്ത് റോഡുകളുടെ വശങ്ങളിലെ കാടുകള്‍ കാരണം കാല്‍നടയാത്രക്കാര്‍ക്കുപോലും നടക്കാന്‍ പറ്റാത്ത സാഹചര്യമാണുള്ളത്. വര്‍ഷംതോറും ശബരിമല തീര്‍ത്ഥാടനത്തിന്റെ പേരില്‍ കോടികള്‍ ചെലവഴിച്ച് റോഡുകള്‍ നിര്‍മ്മിക്കുന്നുണ്ടെങ്കിലും അപകടകേന്ദ്രങ്ങള്‍ വര്‍ദ്ധിക്കുന്ന കാഴ്ചയാണുള്ളതെന്നും ഹൈക്കോടതിയിലെ ജഡ്ജികൂടിയായ കമ്മീഷന്‍ അദ്ധ്യക്ഷന്‍ പറഞ്ഞു. റോഡുകളുടെ മോശമായ സ്ഥിതിയെ സംബന്ധിച്ച് ശക്തമായ ഭാഷയിലാണ് വകുപ്പ് മേധാവികളോട് അദ്ദേഹം സംസാരിച്ചത്.

ശബരിമല തീര്‍ത്ഥാടനത്തിന്റെ ഭാഗമായി റോഡരികിലെ കാടുകള്‍ വെട്ടാന്‍ തീര്‍ത്ഥാടനംവരെ കാത്തിരിക്കേണ്ട സാഹചര്യമുണ്ടോയെന്നും അദ്ദേഹം ചോദിച്ചു. ശബരിമല തീര്‍ത്ഥാടനവേളയില്‍ ലക്ഷങ്ങള്‍ ചെലവഴിച്ച് പഞ്ചായത്ത് സ്ഥാപിക്കുന്ന വഴിവിളക്കുകള്‍ പലതും പ്രകാശിക്കാതിരിക്കുകയോ തീര്‍ത്ഥാടനത്തിനുശേഷം ഉപയോഗപ്രദമല്ലാതായിത്തീരുകയോ ആണെന്നും അദ്ദേഹം പറഞ്ഞു.

കാഞ്ഞിരപ്പള്ളി ചേപ്പുംപന വളവില്‍ അപകടം നിയന്ത്രിക്കുന്നതിനായി ക്രാഷ്ബാരിയര്‍ സ്ഥാപിക്കണമെന്ന നിര്‍ദ്ദേശം കഴിഞ്ഞ ആറുമാസത്തിലധികമായി നടപ്പാക്കാത്ത ഉദ്യോഗസ്ഥരെ അദ്ദേഹം കടുത്തഭാഷയില്‍ വിമര്‍ശിച്ചു. എരുമേലി ദേവസ്വം ഹാളില്‍ നടന്ന ചര്‍ച്ചയില്‍ ദേവസ്വം, പൊതുമരാമത്ത്, പോലീസ്, ഗതാഗതം, റവന്യൂ വകുപ്പ് മേധാവികള്‍ പങ്കെടുത്തു.
    
</TEXT>
</DOC>