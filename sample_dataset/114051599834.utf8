<DOC>
<DOCNO>114051599834.utf8</DOCNO>
<TEXT>


           ഓപ്പറേഷന്‍ കുബേര: ചെന്നിത്തലയും ഉമ്മന്‍ ചാണ്ടിയും ഇടയുന്നു    

Thursday 15 May 2014 10:39 pm IST

കൊച്ചി: കൊള്ളപ്പലിശക്കാര്‍ക്കെതിരായ ഓപ്പറേഷന്‍ കുബേരയുടെ പേരില്‍ കോണ്‍ഗ്രസിനുള്ളില്‍ ഭിന്നത. ആഭ്യന്തരമന്ത്രി രമേശ്‌ ചെന്നിത്തലയുടെ ജനപ്രീതി വര്‍ധിപ്പിക്കാന്‍ മാത്രം ലക്ഷ്യമിട്ടുള്ളതാണ്‌ ഓപ്പറേഷന്‍ കുബേരയെന്നാണ്‌ ഒരു വിഭാഗത്തിന്റെ പരാതി. വന്‍കിട ബ്ലേഡ്‌ മാഫിയയെ തൊടാതെ ചെറുകിടക്കാരെ മാത്രം വലയിലാക്കുന്നത്‌ കോണ്‍ഗ്രസ്‌ നേതൃത്വത്തില്‍ ചിലരുടെ താല്‍പര്യം സംരക്ഷിക്കാനാണെന്നും ആരോപണമുണ്ട്‌. സംസ്ഥാനത്ത്‌ ബ്ലേഡ്‌ മാഫിയക്ക്‌ ഒത്താശ ചെയ്യുന്നതില്‍ ഏറ്റവും മുന്നിലുള്ളത്‌ പോലീസുദ്യോഗസ്ഥരാണ്‌. എന്നാല്‍ വിരലിലെണ്ണാവുന്ന പോലീസുദ്യോഗസ്ഥര്‍ക്കെതിരെ മാത്രമാണ്‌ നടപടിയുണ്ടായിട്ടുള്ളത്‌. വമ്പന്‍ സ്രാവുകള്‍ ആരും ഇതുവരെ പിടിയിലായിട്ടുമില്ല. 
റെയ്ഡ്‌ വാര്‍ത്തകള്‍ വന്‍പ്രാധാന്യത്തോടെ മാധ്യമങ്ങള്‍ക്ക്‌ മുന്നിലെത്തിക്കാന്‍ ആഭ്യന്തരവകുപ്പ്‌ അമിതതാല്‍പര്യം കാണിക്കുന്നുമുണ്ട്‌. തെരഞ്ഞെടുപ്പ്‌ ഫലം പുറത്തുവരുന്നതോടെ ഉമ്മന്‍ചാണ്ടിക്കെതിരെ പാര്‍ട്ടിയിലും ജനങ്ങള്‍ക്കിടയിലും ശക്തമായ വികാരം ഉണ്ടാകുമെന്നും ഇത്‌ നേതൃമാറ്റത്തിലേക്കെത്തുമെന്നുമാണ്‌ കണക്കുകൂട്ടല്‍. ആ സാഹചര്യത്തില്‍ ഉയര്‍ന്നുവരാനിടയുള്ള പേരുകള്‍ ചെന്നിത്തലയുടേതും വി.എം. സുധീരന്റേതുമാണ്‌. ഇമേജിന്റെ കാര്യത്തില്‍ ഇപ്പോള്‍ സുധീരനാണ്‌ മുന്നില്‍. ഇത്‌ മറികടക്കുകയാണ്‌ 'ഓപ്പറേഷന്‍ കുബേര' വഴി ചെന്നിത്തല ലക്ഷ്യമിടുന്നത്‌. 
അതേസമയം റെയ്ഡ്‌ വിവരങ്ങള്‍ പോലീസുകാരും കോണ്‍ഗ്രസുകാരും ബ്ലേഡ്‌ മാഫിയക്ക്‌ നേരത്തെ ചോര്‍ത്തിനല്‍കുന്നത്‌ മൂലം നടപടികള്‍ പ്രഹസനമായി. ഇപ്പോഴത്തെ സാഹചര്യത്തില്‍ 'ഓപ്പറേഷന്‍ കുബേര' മുന്നോട്ടുകൊണ്ടുപോകാന്‍ കഴിയില്ലെന്ന നിലപാടാണ്‌ മുഖ്യമന്ത്രി ഉമ്മന്‍ചാണ്ടിക്ക്‌. മുഖ്യമന്ത്രിയോടൊപ്പമുള്ള ചില വന്‍കിട ഫിനാന്‍സ്‌ കമ്പനികള്‍ ഇതിനായി ശക്തമായ സമ്മര്‍ദ്ദവും ചെലുത്തുന്നുണ്ട്‌. ഇവര്‍ക്കെതിരെ തല്‍ക്കാലം നടപടിയൊന്നുമുണ്ടായിട്ടില്ലെങ്കിലും പൊതുജനാഭിപ്രായം തങ്ങള്‍ക്കെതിരാവുമെന്ന്‌ ഫിനാന്‍സ്‌ കമ്പനികള്‍ ഭയപ്പെടുന്നു. ഇതാണ്‌ മുഖ്യമന്ത്രിക്കുമേല്‍ സമ്മര്‍ദ്ദം ചെലുത്താന്‍ കാരണം. വന്‍കിടക്കാരെ തൊടില്ലെന്ന്‌ ആഭ്യന്തരമന്ത്രി ഉറപ്പുനല്‍കുന്നുണ്ടെങ്കിലും 'ഓപ്പറേഷന്‍ കുബേര' നിര്‍ത്താന്‍ ചെന്നിത്തല ഒരുക്കമല്ല. ഇതോടെ ഓപ്പറേഷന്‍ കുബേരയെച്ചൊല്ലി കോണ്‍ഗ്രസിനുള്ളില്‍ കലാപം ശക്തമാകും.

    
</TEXT>
</DOC>