<DOC>
<DOCNO>114031784077.utf8</DOCNO>
<TEXT>


           മണ്ണെണ്ണ മിച്ചം വന്നിട്ടും വിതരണം ചെയ്യുന്നില്ലെന്ന്‌    

Monday 17 March 2014 10:21 pm IST

        തിരുവനന്തപുരം: പ്രതിമാസം 35 ലക്ഷം ലിറ്റര്‍ മണ്ണെണ്ണ മിച്ചം വന്നിട്ടും കാര്‍ഡ്‌ ഉടമകള്‍ക്ക്‌ വിതരണം ചെയ്യുന്നില്ലെന്ന്‌ റേഷന്‍ ഡീലേഴ്സ്‌ അസോസിയേഷന്‍ ദേശീയ സെക്രട്ടറി ബേബിച്ചന്‍ മുക്കാടന്‍ വാര്‍ത്താസമ്മേളനത്തില്‍ ആരോപിച്ചു. മിച്ചമുള്ള മണ്ണെണ്ണ വിവിധ ജില്ലകളില്‍ സറണ്ടര്‍ ചെയ്യിപ്പിച്ചതിനു പിന്നില്‍ ഗൂഢാലോചനയുണ്ട്‌. സിവില്‍ സപ്ലൈസ്‌ ഡയറക്ടറും ഭക്ഷ്യവകുപ്പും ഗൂഢാലോചന നടത്തിയാണ്‌ മണ്ണെണ്ണ വിതരണം മുടക്കിയത്‌.
ജനുവരി, ഫെബ്രുവരി, മാര്‍ച്ച്‌ മാസങ്ങളിലായി കേന്ദ്രം അനുവദിച്ച 30048 കിലോ ലിറ്റര്‍ മണ്ണെണ്ണയില്‍ ഒരു ലക്ഷം ലിറ്റര്‍ ലാപ്സാക്കി. ഈ മാസത്തെ വിതരണത്തിനാവശ്യമായ റേഷന്‍ ഭക്ഷ്യധാന്യങ്ങള്‍ ഭൂരിഭാഗം താലൂക്കുകളിലും വിതരണത്തിനെത്തിക്കാത്തതില്‍ ഗൂഢാലോചനയുണ്ടെന്നും ബേബിച്ചന്‍ മുക്കാടന്‍ ആരോപിച്ചു.
കേരളത്തിലെ ലക്ഷക്കണക്കിനാളുകള്‍ക്ക്‌ റേഷന്‍ നിഷേധിച്ച ഭക്ഷ്യ സുരക്ഷാ പദ്ധതിയുടെ പേരില്‍ വോട്ട്‌ ചോദിക്കാന്‍ കെ.വി. തോമസിന്‌ ധാര്‍മികാവകാശമില്ലെന്നും അദ്ദേഹം പറഞ്ഞു. റേഷന്‍ വ്യാപാരികലുടെ കമ്മീഷന്‍ വര്‍ദ്ധിപ്പിച്ചെന്ന്‌ ഭക്ഷ്യമന്ത്രി ഉറപ്പുനല്‍കിയതായുള്ള ചില നേതാക്കളുടെ പ്രഖ്യാപനം തട്ടിപ്പാണ്‌. ഇക്കാര്യം സര്‍ക്കാര്‍ പരിഗണിക്കുമെന്ന്‌ മാത്രമേ പറഞ്ഞിട്ടൊള്ളുവെന്നും ബേബിച്ചന്‍ പറഞ്ഞു. സംസ്ഥാന സെക്രട്ടറി എ. ഷാജഹാനും വാര്‍ത്താസമ്മേളനത്തില്‍ പങ്കെടുത്തു.
    
</TEXT>
</DOC>