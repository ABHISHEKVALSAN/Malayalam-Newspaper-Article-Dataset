<DOC>
<DOCNO>114050396485.utf8</DOCNO>
<TEXT>


           കേരളത്തിലെ എല്ലാ പ്രധാന ഉത്സവങ്ങളുടെയും പട്ടിക തയ്യാറാക്കി    

Saturday 3 May 2014 9:56 pm IST

        തിരുവനന്തപുരം: സംസ്ഥാനത്തു നടക്കുന്ന പ്രധാന ഉത്സവങ്ങളില്‍ ഉണ്ടാകുന്ന അപകടങ്ങള്‍ ഒഴിവാക്കുന്നതിനു ദുരന്ത നിവാരണ അതോറിറ്റി അടിയന്തിരഘട്ട പ്രവര്‍ത്തന രേഖ തയ്യാറാക്കുന്നു. അടുത്ത മണ്ഡലകാലത്തിനു മുമ്പ്‌ പ്രവര്‍ത്തന രേഖ പൂര്‍ത്തിയാക്കാന്‍ സാധിക്കുമെന്ന്‌ അധികൃതര്‍ ജന്മഭൂമിയോടു പറഞ്ഞു. ഭക്തലക്ഷങ്ങള്‍ മലകയറുന്ന ശബരിമലയെ മുന്‍നിര്‍ത്തിയാണ്‌ ദുരന്ത നിവാരണ വകുപ്പ്‌ ഇത്തരമൊരു പ്രവര്‍ത്തന രേഖ തയ്യാറാക്കാന്‍ തീരുമാനിച്ചത്‌. പുല്ലുമേട്‌ ദുരന്തത്തിന്റെ പശ്ചാത്തലത്തില്‍ അടിയന്തിരഘട്ട പ്രവര്‍ത്തനങ്ങള്‍ എങ്ങനെ നടത്തണമെന്ന ആശയക്കുഴപ്പം ഉണ്ടാകാതിരിക്കാനും ദുരന്ത നിവാരണ അതോറിറ്റിയുടെ പൂര്‍ണ നിയന്ത്രണത്തില്‍ ദുരന്ത പ്രതിരോധ പ്രവര്‍ത്തനങ്ങള്‍ നടത്താനും രക്ഷാപ്രവര്‍ത്തനങ്ങള്‍ക്കു നേതൃത്വം നല്‍കുന്നതിനുമാണ്‌ പ്രവര്‍ത്തന രേഖ തയ്യാറാക്കാന്‍ തീരുമാനിച്ചത്‌. 
2011ല്‍ 102 അയ്യപ്പഭക്തരുടെ മരണത്തിനിടയാക്കിയ പുല്ലുമേട്‌ ദുരന്തം ഇന്നും ഭക്തരുടെ മനസ്സില്‍ നടുക്കം സൃഷ്ടിക്കുന്നതാണ്‌. അപകടമുണ്ടായ സമയം ലക്ഷക്കണക്കിനു ഭക്തരാണ്‌ പുല്ലുമേട്ടില്‍ തടിച്ചു കൂടിയത്‌. പെട്ടെന്നുണ്ടായ അപകടത്തെ തുടര്‍ന്ന്‌ ഭക്തര്‍ പരിഭ്രാന്തരായി ഓടിയതോടെയാണ്‌ അപകടത്തിന്റെ വ്യാപ്തി വര്‍ധിച്ചത്‌. വിളക്കുകാലു പോലുമില്ലാത്ത ഈ പ്രദേശത്തേക്ക്‌ വാഹനങ്ങളെ കടത്തി വിട്ടതും മറ്റൊരു കാരണമായി. ഈ അപകടത്തിനു ശേഷം ദുരന്ത നിവാരണ അതോറിറ്റി തയ്യാറാക്കാന്‍ തീരുമാനിച്ച അടിയന്തിരഘട്ട പ്രവര്‍ത്തന രേഖ സംസ്ഥാനത്തെ എല്ലാ പ്രധാന ഉത്സവങ്ങളിലും പ്രാവര്‍ത്തികമാക്കാന്‍ പോന്നതാണ്‌. കഴിഞ്ഞ ശബരിമല സീസണില്‍ ഈ പ്രവര്‍ത്തന രേഖയുടെ പ്രാഥമിക ഘട്ടമെന്ന നിലയില്‍ സുരക്ഷ ഉറപ്പാക്കിയിരുന്നു. ക്ഷേത്രത്തിനു ചുറ്റുമുള്ള വെളിച്ചമില്ലാത്ത പ്രദേശങ്ങള്‍, വഴുക്കലുള്ള പ്രദേശങ്ങള്‍, ആഴികൂട്ടുന്ന സ്ഥലം, തേങ്ങയെറിയുന്ന സ്ഥലം, പടിക്കെട്ടുകള്‍, പാറക്കൂട്ടങ്ങള്‍, കാടുകള്‍, കൊക്കകള്‍, ഡോളി വാക്കര്‍മാര്‍, തിരക്കു കൂടുന്ന സ്ഥലങ്ങള്‍, പമ്പയിലെ ആഴം കൂടിയ പ്രദേശങ്ങള്‍, പരിസരത്തെ ഹോട്ടലുകളില്‍ താമസിക്കുന്നവര്‍ ഗ്യാസ്‌ സ്റ്റൗ അടക്കമുള്ള പൊട്ടിത്തെറിക്കാവുന്ന സാധനങ്ങള്‍ ഉപയോഗിക്കുന്ന ഇടങ്ങള്‍ എന്നിവിടങ്ങളില്‍ പ്രത്യേക ശ്രദ്ധ കേന്ദ്രീകരിക്കുകയായിരുന്നു.
കൂടാതെ സംസ്ഥാന ദുരന്ത പ്രതിരോധ സേനയുടെയും ദേശീയ ദുരന്ത പ്രതിരോധ സേനയുടെയും സഹായം കൃത്യ സമയത്തു ലഭ്യമാക്കുന്നതിനുള്ള ക്രമീകരണങ്ങളും നടത്തിയിരുന്നു. രണ്ടു സേനകള്‍ക്കും താമസിക്കുന്നതിനുള്ള സ്ഥലം കണ്ടെത്തി ടെന്റുകള്‍ നിര്‍മ്മിച്ചു നല്‍കി. ജില്ലാ ഭരണകൂടത്തിന്റെയും വിവിധ വകുപ്പുകളുടെയും സഹായങ്ങള്‍ തേടി. അടിയന്തിരഘട്ടങ്ങളില്‍ ഫയര്‍ഫോഴ്സിനു എത്തിപ്പെടാന്‍ പറ്റുന്ന തരത്തില്‍ ചെറു പാതകള്‍ സജ്ജീകരിച്ചു. അപകട മേഖലാ പ്രദേശങ്ങളില്‍ സൂചനാ ബോര്‍ഡുകള്‍ വെച്ചു. ഇത്തരത്തില്‍ കഴിഞ്ഞ സീസണില്‍ പമ്പയുടെ 53 അപകട സാധ്യതാ പ്രദേശങ്ങളില്‍ ബോര്‍ഡുകള്‍ വെച്ചു. കൂടാതെ ഇത്തരം പ്രദേശങ്ങളില്‍ പ്രദേശവാസികളുടെ സഹായത്തോടെ ചെറുസംഘങ്ങളെ പ്രത്യേക പരിശീലനം നല്‍കി സഹായത്തിനായി കൂട്ടിയിരുന്നു. അടുത്ത മണ്ഡലകാല സീസണ്‍ ആരംഭിക്കുന്നതിനു മുമ്പ്‌ പ്രവര്‍ത്തന രേഖ തയ്യാറാകുന്നതോടെ ശബരിമലയില്‍ അപകടങ്ങള്‍ ഉണ്ടാകാതിരിക്കാന്‍ കൂടുതല്‍ ശ്രദ്ധ നല്‍കുമെന്ന്‌ അധികൃതര്‍ വ്യക്തമാക്കി. 
ഓരോ ഉത്സവ കാലങ്ങളിലും അതാതു പ്രദേശങ്ങളെ ആസ്പദമാക്കിയായിരിക്കും പ്രവര്‍ത്തന രേഖയ്ക്കു മാറ്റം വരുത്തുക. തൃശൂര്‍പൂരം, ആറ്റുകാല്‍ പൊങ്കാല, ശബരിമല, കല്‍പാത്തി രഥോത്സവം, കൊടുങ്ങല്ലൂര്‍ ഭരണി, കുരിശുമല തീര്‍ത്ഥാടനം, ബീമാപ്പള്ളി ഉറൂസ്‌ തുടങ്ങിയ പ്രധാന ഉത്സവങ്ങള്‍ക്കു ഭക്തജനങ്ങള്‍ എത്തുന്നതു പരിഗണിച്ചാണ്‌ അടിയന്തിരഘട്ട പ്രവര്‍ത്തന രേഖ തയ്യാറാക്കുക. 
കേരളത്തിലെ പ്രധാന ഉത്സവങ്ങളുടെ പട്ടിക തന്നെ തയ്യാറാക്കിയിട്ടുണ്ട്‌. ഐ.എല്‍.ഡി.എമ്മിന്റെ അസിസ്റ്റന്റ്‌ പ്രൊഫസറാണ്‌ പ്രവര്‍ത്തന രേഖ തയ്യാറാക്കുന്നതെന്നു ദുരന്ത നിവാരണ അതോറിറ്റി ശാസ്ത്രജ്ഞന്‍ ശേഖര്‍ കുര്യാക്കോസ്‌ പറഞ്ഞു. 
എ.എസ്‌. ദേവ്‌

</TEXT>
</DOC>