<DOC>
<DOCNO>114051800665.utf8</DOCNO>
<TEXT>


           ജനറല്‍ സെക്രട്ടറി പദവി ഒഴിയാന്‍ കാരാട്ട്‌; എംഎല്‍എ സ്ഥാനം രാജിവെക്കാന്‍ ബേബി    

Sunday 18 May 2014 11:55 pm IST

ന്യൂദല്‍ഹി: ലോക്സഭാ തെരഞ്ഞെടുപ്പില്‍ ചരിത്രത്തിലെ ഏറ്റവും വലിയ തിരിച്ചടി സിപിഎം പോളിറ്റ്ബ്യൂറോയില്‍ വാഗ്വാദങ്ങള്‍ക്ക്‌ വഴിവെച്ചു. ജനറല്‍സെക്രട്ടറി പ്രകാശ്കാരാട്ടിന്റെ നേതൃത്വത്തെ ചോദ്യം ചെയ്തുകൊണ്ടുള്ള വിമര്‍ശനങ്ങള്‍ ഉണ്ടായി. സ്ഥാനം ഒഴിയാന്‍ താന്‍ തയ്യാറാണെന്ന്‌ കാരാട്ട്‌ യോഗത്തില്‍ വ്യക്തമാക്കി.
എംഎല്‍എ സ്ഥാനം രാജിവെക്കാന്‍ തയ്യാറാണെന്ന്‌ പോളിറ്റ്‌ ബ്യൂറോ അംഗം എംഎ ബേബിയും യോഗത്തെ അറിയിച്ചു. തെരഞ്ഞെടുപ്പ്ഫലത്തിന്റെ അടിസ്ഥാനത്തില്‍ നേതൃമാറ്റം ഉള്‍പ്പെടെയുള്ള കാര്യങ്ങള്‍ ചര്‍ച്ച ചെയ്യുമെന്ന്‌ പ്രകാശ്‌ കാരാട്ട്‌ പത്രസമ്മേളനത്തില്‍ വ്യക്തമാക്കുകയും ചെയ്തു. സംസ്ഥാന തലത്തില്‍ നേതൃമാറ്റം വേണമോയെന്നും പരിശോധിക്കും. സംഘടനാപരവും രാഷ്ട്രീയവുമായ മാറ്റങ്ങളെപ്പറ്റി അടുത്തമാസം 6,7,8 തീയതികളില്‍ ചേരുന്ന പൊളിറ്റ്‌ ബ്യൂറോ, കേന്ദ്രകമ്മിറ്റി യോഗങ്ങള്‍ ചര്‍ച്ച ചെയ്യും. കേരളത്തില്‍ ന്യൂനപക്ഷങ്ങളുടെ കേന്ദ്രീകരണം ഇടതുപക്ഷത്തിന്‌ തിരിച്ചടിയായെന്നാണ്‌ പൊളിറ്റ്ബ്യൂറോ വിലയിരുത്തിയത്‌. കൊല്ലത്തെ പരാജയകാരണം ആര്‍എസ്പിയുടെ മുന്നണി മാറ്റമെന്നും പിബി വിലയിരുത്തി. ബംഗാളിലെ കനത്ത പരാജയത്തിന്‌ കൂട്ടുത്തരവാദിത്തമെന്നതായിരുന്നു ബംഗാള്‍ ഘടകത്തിന്റെ നിലപാട്‌. തെരഞ്ഞെടുപ്പ്‌ ഫലവും പാര്‍ട്ടിയുടെ പ്രകടനവും സംബന്ധിച്ച്‌ പ്രാഥമിക വിലയിരുത്തല്‍ മാത്രമാണ്‌ നടത്തിയത്‌. പാര്‍ട്ടിയുടെയും ഇടതുപക്ഷത്തിന്റെയും മോശപ്പെട്ട പ്രകടനത്തിനിടയാക്കിയ വിവിധ ഘടകങ്ങള്‍ പരിശോധിച്ചു. തെരഞ്ഞെടുപ്പ്‌ വിലയിരുത്തല്‍ പുര്‍ത്തിയാക്കാനും ഇപ്പോഴത്തെ രാഷ്ട്രീയ സാഹചര്യത്തില്‍ സ്വീകരിക്കേണ്ട രാഷ്ട്രീയ സംഘടനാ നടപടികള്‍ക്ക്‌ അന്തിമരൂപം നല്‍കാനും പിബി വീണ്ടും ജൂണ്‍ ആറിന്‌ ചേരും. അവലോകന റിപ്പോര്‍ട്ട്‌ ആറ്‌, ഏഴ്‌ തീയതികളില്‍ ചേരുന്ന കേന്ദ്രക്കമ്മിറ്റി യോഗത്തില്‍ ചര്‍ച്ചയ്ക്കും അംഗീകാരത്തിനുമായി സമര്‍പ്പിക്കും.
ലോക്സഭാ തെരഞ്ഞെടുപ്പിലെ തോല്‍വിക്കൊപ്പം കുണ്ടറയില്‍ വോട്ടുകുറഞ്ഞതുമാണ്‌ എംഎ ബേബി രാജി സന്നദ്ധത പ്രകടിപ്പിക്കാന്‍ കാരണം. എംഎല്‍എ ആയി തുടരാന്‍ ധാര്‍മിക അവകാശമില്ലെന്നാണ്‌ ബേബിയുടെ നിലപാട്‌. കൊല്ലം ലോക്സഭാ മണ്ഡത്തില്‍ യുഡിഎഫ്‌ സ്ഥാനാര്‍ത്ഥി എന്‍കെ പ്രേമചന്ദ്രനോട്‌ പരാജയപ്പെട്ടതിനെ തുടര്‍ന്ന്‌ വിവിധ ഭാഗങ്ങളില്‍ നിന്നും ബേബി രാജിവെക്കണമെന്ന്‌ ആവശ്യം ഉയര്‍ന്നിരുന്നു. എംഎ ബേബിയുടെ മണ്ഡലമായ കുണ്ടറയില്‍ 6900ലധികം വോട്ടിന്റെ ഭൂരിപക്ഷമാണ്‌ എന്‍കെ പ്രേമചന്ദ്രന്‌ ലഭിച്ചത്‌. സംസ്ഥാന തലത്തില്‍ ഇക്കാര്യം ആദ്യം ചര്‍ച്ച ചെയ്യണമെന്നാണ്‌ കേന്ദ്ര നേതൃത്വത്തിന്റെ നിലപാട്‌.
    
</TEXT>
</DOC>