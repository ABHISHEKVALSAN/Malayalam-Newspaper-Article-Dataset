<DOC>
<DOCNO>114101031706.utf8</DOCNO>
<TEXT>


           ചിലവന്നൂര്‍ കായല്‍ കൈയേറി സ്വര്‍ണവ്യാപാരിയുടെ സ്വിമ്മിങ് പൂള്‍ നിര്‍മാണം    

Friday 10 October 2014 10:45 pm IST

        കൊച്ചി: ചിലവന്നൂര്‍ കായല്‍ കൈയേറി നികത്തി സ്വര്‍ണവ്യാപാരിയുടെ സ്വിമ്മിങ് പൂള്‍ നിര്‍മാണം. കേരളത്തിലെ പ്രശസ്ത സ്വര്‍ണവ്യാപാര ശൃംഖലയുടെ ഉടമയുടെ വീടിനു മുന്‍വശത്തുള്ള ചിലവന്നൂര്‍ കായല്‍ പതിനഞ്ച് സെന്റോളം നികത്തിയാണ് സ്വിമ്മിങ് പൂള്‍ നിര്‍മിക്കുന്നത്.
നിര്‍മാണത്തിനുള്ള അനുമതി അതിവേഗം കൊച്ചിന്‍ കോര്‍പ്പറേഷന്‍ നല്‍കിയിരിക്കുകയാണ്. കോര്‍പ്പറേഷന്റെ ക്ഷേമകാര്യ ചെയര്‍പേഴ്‌സണ്‍ എസ്സി ജോസഫിന്റെ സ്വന്തം ഡിവിഷനില്‍ ഉള്‍പ്പെട്ട പ്രദേശമാണിത്. മാത്രമല്ല അവരുടെ വീടിന്റെ മുന്നൂറ് മീറ്റര്‍ മാത്രം ദൂരമുള്ള കായലിലാണ് ഈ അനധികൃത നിര്‍മാണം നടക്കുന്നത്. കൗണ്‍സിലറും സ്ഥലത്തെ കോണ്‍ഗ്രസ് നേതാവും കോര്‍പ്പറേഷന്‍ മേയറും ഈ കയ്യേറ്റത്തിന് പിന്തുണയുമായി രംഗത്തുണ്ട്. സ്വര്‍ണവ്യാപാരിയുടെ വീടിന് മുന്‍പില്‍ വിശ്രമിക്കുന്നതിനായി കായലിലേക്ക് ഇറക്കി ഗോപുരവും പണിതിട്ടുണ്ട്. ഡിഎല്‍എഫ് പോലുള്ള വന്‍കിടക്കാരുടെ കയ്യേറ്റം അടുത്തകാലത്ത് വിവാദമായിരുന്നു. എന്നാല്‍ സ്വര്‍ണ്ണവ്യാപാരിയുടെ കായല്‍ കയ്യേറ്റം ഇപ്പോഴും അധികൃതര്‍ കണ്ടില്ലെന്നു നടിക്കുകയാണ്.
റോഡുമാര്‍ഗം മണ്ണ് കൊണ്ടുവന്നാല്‍ പരിസരവാസികളും മറ്റും ശ്രദ്ധിക്കുമെന്നതില്‍ വള്ളത്തിലാണ് സ്വിമ്മിങ് പൂള്‍ പണിയാനുള്ള മണ്ണും കല്ലും കൊണ്ടുവരുന്നതെന്നും നാട്ടുകാര്‍ പറയുന്നു. കായലിനകത്ത് കല്ലുകൊണ്ട് കെട്ടി സ്വിമ്മിങ് പൂളിനായി സ്ഥലം തിരിച്ചിട്ടിരിക്കുകയാണ്. കായല്‍ കയ്യേറ്റം സംബന്ധിച്ച് അന്വേഷണം വേണമെന്നും അനധികൃത നിര്‍മാണം പൊളിച്ചുകളയണമെന്നും പ്രദേശവാസികള്‍ ആവശ്യപ്പെടുന്നു.
    
</TEXT>
</DOC>