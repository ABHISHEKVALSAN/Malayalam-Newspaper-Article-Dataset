<DOC>
<DOCNO>114102636039.utf8</DOCNO>
<TEXT>


           പഞ്ചനക്ഷത്ര ഹോട്ടലുകള്‍ക്ക് ബാര്‍ ലൈസന്‍സ് അനുവദിക്കാന്‍ നീക്കം    

Sunday 26 October 2014 10:43 pm IST

        തിരുവനന്തപുരം: പഞ്ച നക്ഷത്ര ഹോട്ടലുകള്‍ക്ക് ബാര്‍ ലൈസന്‍സ് അനുവദിക്കുന്നതിന് കളമൊരുങ്ങുന്നു. പഞ്ച നക്ഷത്ര ഹോട്ടലുകള്‍ക്ക് ബാലൈസന്‍സ് നല്‍കുന്നതിനായി നിയമഭേദഗതി കൊണ്ടുവരേണ്ടത് ടൂറിസം വ്യവസായത്തിന് അനിവാര്യമാണെന്നും മദ്യവ്യാപനത്തിന് ഇടയാക്കില്ലെന്നും എക്‌സൈസ് വകുപ്പ്. മുഖ്യമന്ത്രിയുടെ സമ്മതത്തോടെ നിയമഭേദഗതിക്ക് അംഗീകാരം തേടി മന്ത്രിസഭാ യോഗത്തില്‍ സമര്‍പ്പിച്ച കുറിപ്പിലാണ് എക്‌സൈസ് വകുപ്പിന്റെ ന്യായീകരണം. ലൈസന്‍സിനായി തദ്ദേശ ഭരണസ്ഥാപനങ്ങളുടെ മുന്‍കൂര്‍ അനുമതി വേണമെന്ന വ്യവസ്ഥ ഒഴിവാക്കാന്‍ എക്‌സൈസ് വകുപ്പ് നടത്തുന്ന നീക്കങ്ങള്‍ക്ക് ടൂറിസം വകുപ്പിന്റെ പിന്തുണയുമുണ്ട്.

പഞ്ച നക്ഷത്ര ഹോട്ടലുകള്‍ക്ക് ബാര്‍ ലൈസന്‍സ് ലഭിക്കുന്നതിന് തദ്ദേശ സ്ഥാപനങ്ങളുടെ മുന്‍കൂര്‍ അനുമതി വേണമെന്ന വ്യവസ്ഥ ഒഴിവാക്കാനാണ് നിയമഭേദഗതിക്ക് എക്‌സൈസ് വകുപ്പ് നീക്കം നടത്തുന്നത്. ഇതിനായി പഞ്ചായത്തീരാജ്, മുനിസിപ്പാലിറ്റി നിയമങ്ങളില്‍ ഭേദഗതികള്‍ കൊണ്ടുവരുന്നതിനാണ് നീക്കം.

മദ്യവ്യാപനം തടയുന്നതിനായി സര്‍ക്കാര്‍ കര്‍ശന നയം പ്രഖ്യാപിച്ചിരിക്കെ എക്‌സൈസ് വകുപ്പിന്റെ നീക്കം ഇതില്‍ വെളളം ചേര്‍ക്കലാണെന്നും വിമര്‍ശനമുണ്ട്. എന്നാല്‍, വിമര്‍ശനങ്ങളെ പ്രതിരോധിക്കാനുളള വാദങ്ങളുമായാണ് എക്‌സൈസ് വകുപ്പ് മന്ത്രിസഭയെ സമീപിച്ചിരിക്കുന്നത്. വ്യവസ്ഥ ഒഴിവാക്കേണ്ടിവരുന്ന സാഹചര്യവും അതിന്റെ നേട്ടങ്ങളും എക്‌സൈസ് വകുപ്പ് നല്‍കിയ മന്ത്രിസഭാ കുറിപ്പില്‍ പറയുന്നുണ്ട്. മദ്യവ്യവസായം ലാക്കാക്കിയില്ല, മറിച്ച് ടൂറിസം പ്രേത്സാഹിപ്പിക്കുന്നതിനായാണ് നിയമഭേദഗതി വേണ്ടതെന്നാണ് മന്ത്രിസഭാ കുറിപ്പില്‍ പറയുന്നത്.

ടൂറിസം മേഖലയ്ക്ക് ആവശ്യമായ അടിസ്ഥാന സൗകര്യം ലഭ്യമാക്കുകയെന്ന ഉദ്ദേശത്തോടെ പ്രവര്‍ത്തിക്കുന്ന പഞ്ച നക്ഷത്ര ഹോട്ടലുകള്‍ സാധാരണ ജനങ്ങള്‍ക്ക് അപ്രാപ്യമായതിനാല്‍ മദ്യലഭ്യത വര്‍ധിക്കില്ലെന്നാണ് എക്‌സൈസ് വകുപ്പിന്റെ വാദം. നിലവിലെ മദ്യനയത്തിന് അനുരൂപമായി ബാര്‍ ലൈസന്‍സ് അനുവദിക്കേണ്ടതുണ്ട്. ഈ വിഷയത്തില്‍ നിയമപരമായ നടപടി സ്വീകരിക്കുന്നതിന് മുഖ്യമന്ത്രി ഉത്തരവായിട്ടുണ്ടെന്നും മന്ത്രിസഭാ കുറിപ്പില്‍ പറയുന്നു. എക്‌സൈസ് വകുപ്പിന്റെ നിയമഭേദഗതി ശ്രമങ്ങള്‍ക്ക് ടുറിസം വകുപ്പിന്റെ പിന്തുണയുമുണ്ട്. അടുത്ത മന്ത്രിസഭാ യോഗത്തില്‍ തന്നെ ഇക്കാര്യങ്ങള്‍ ചര്‍ച്ചചെയ്യുമെന്നാണറിയുന്നത്.
    
</TEXT>
</DOC>