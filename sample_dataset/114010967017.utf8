<DOC>
<DOCNO>114010967017.utf8</DOCNO>
<TEXT>


           തൃക്കുറ്റിശ്ശേരിയും പാലക്കാട്ടില്ലവും സ്വപ്ന സാക്ഷാത്ക്കാരത്തിന്റെ നിര്‍വൃതിയില്‍    

Thursday 9 January 2014 10:35 pm IST

        കോഴിക്കോട്‌: സ്വപ്നസാക്ഷാത്ക്കാരത്തിന്റെ നിര്‍വൃതിയിലാണ്‌ ഇപ്പോള്‍ കോഴിക്കോട്‌ ബാലുശ്ശേരിക്കടുത്ത തൃക്കുറ്റിശ്ശേരിയിലെ പാലക്കാട്ടില്ലത്തെ ഓരോ അംഗങ്ങളും. ഇല്ലത്തെ നീലകണ്ഠന്‍ നമ്പൂതിരിക്ക്‌ വര്‍ഷങ്ങള്‍ക്ക്‌ മുമ്പ്‌ ഒരു രാത്രിയില്‍ സ്വപ്നത്തില്‍ തെളിഞ്ഞ്‌ തിളക്കമായി മാറിയതാണ്‌ ശ്രീചക്രമഹാമേരു ദൃശ്യം. ഈ ദൃശ്യപൂര്‍ത്തീകരണത്തിന്റെ സാക്ഷാത്ക്കാരമാണ്‌ 16 ന്‌ കാലത്ത്‌ 8.52 നും 10.29 നുമിടില്‍ നടക്കുന്ന പാലക്കാട്ടില്ലത്തെ മഹാമേരു സര്‍പ്പണം. 14ന്‌ കാലത്ത്‌ 5 മണിക്ക്‌ മഹാഗണപതി ഹോമത്തോടെയാണ്‌ ഈ പവിത്ര ചടങ്ങിന്‌ ആരംഭം കുറിക്കുന്നത്‌. അന്ന്‌ മഹാമൃത്യുഞ്ജയ ഹോമം, ദേവീമാഹാത്മ്യ പാരായണം, കേളി എന്നിവയ്ക്ക്‌ പുറമെ സമ്മേളനം, പ്രഭാഷണം, അരങ്ങേറ്റം എന്നിവയും നടക്കും.
15 ന്‌ സംസ്കൃതജപം, വേദജപം, നവാവരണപൂജ, നവാവരണകൃതി ആലാപനം എന്നിവ കൂടാതെ സെമിനാറും ആദരണ ചടങ്ങും 'ശ്രീചക്രവും മനുഷ്യനും' എന്ന വിഷയത്തെ കുറിച്ച്‌ പ്രഭാഷണവും നടക്കും. 16 ന്‌ വിശേഷാല്‍ പൂജകള്‍ക്ക്‌ ശേഷം കാലത്ത്‌ 8.52 മുതല്‍ 10.27 വരെ മഹാകുംഭാഭിഷേകത്തോടെയാണ്‌ ശ്രീചക്രമഹാമേരു സമര്‍പ്പണ ചടങ്ങ്‌. തുടര്‍ന്ന്‌ നടക്കുന്ന സമാപന സമ്മേളനത്തില്‍ മഹാരാഷ്ട്ര ഗവര്‍ണ്ണര്‍ കെ. ശങ്കരനാരായണന്‍ വിശിഷ്ടാതിഥിയായിരിക്കും. മാടമ്പ്‌ കുഞ്ഞിക്കുട്ടന്‍ മുഖ്യ പ്രഭാഷണം നടത്തും. പാലക്കാട്ടില്ലത്ത്‌ നീലകണ്ഠന്‍ നമ്പൂതിരി അധ്യക്ഷത വഹിക്കുന്ന ചടങ്ങില്‍ ഡോ. പിയൂഷ്‌ നമ്പൂതിരിപ്പാട്‌, അഡ്വ. പി. എസ്‌. ശ്രീധരന്‍പിള്ള, അഡ്വ. പ്രവീണ്‍കുമാര്‍, യു.എ. ചന്ദ്രന്‍, പുരുഷന്‍കടലുണ്ടി എം.എല്‍.എ, മുന്‍ മന്ത്രി വി. സി. കബീര്‍ തുടങ്ങിയവര്‍ സംബന്ധിക്കും.
ലോകത്തിലെ തന്നെ ഏറ്റവും വലിയ ശ്രീചക്രമഹാമേരുവാണ്‌ പാലക്കാട്ടില്ലത്തെ കിഴക്ക്‌ തെക്ക്‌ മൂലയില്‍ നാല്‌ സെന്റ്‌ സ്ഥലത്തായി പ്രതിഷ്ഠിച്ചിരിക്കുന്നത്‌. നൂറ്‌ യജ്ഞങ്ങള്‍ ചെയ്താല്‍ കിട്ടുന്ന ഫലം ശ്രീചക്രത്തെ ഭക്തിയോടുകൂടി ഒരിക്കല്‍ ദര്‍ശിച്ചാല്‍ ലഭിക്കുമെന്നാണ്‌ സങ്കല്‍പം. സ്വര്‍ണ്ണം, വെള്ളി, ചെമ്പ്‌ എന്നിവയില്‍ ഏതെങ്കിലുമൊരു ലോഹം കൊണ്ടാണ്‌ ശ്രമകരമായ ശ്രീചക്രമഹാമേരു സാക്ഷാത്ക്കാരം നടത്തുക. പാലക്കാട്ടില്ലത്ത്‌ നാല്‌ ടണ്‍ തൂക്കത്തിലുള്ള 144 ചതുരശ്ര അടി വിസ്തീര്‍ണ്ണത്തിലും 10 അടി ഉയരത്തിലുമുള്ള ചക്രമാണ്‌ പൂര്‍ത്തിയാക്കിയത്‌. നാല്‌ വര്‍ഷം നീണ്ട നിര്‍മ്മാണ പ്രവര്‍ത്തനങ്ങള്‍ക്ക്‌ നീലകണ്ഠന്‍ നമ്പൂതിരി, മക്കളായ ശിവപ്രസാദ്‌, ഹരിപ്രസാദ്‌ എന്നിവരും അദ്ധ്യാപകനും ചിത്രകാരനുമായ സുഭാഷുമാണ്‌ നേതൃത്വം നല്‍കിയത്‌.
കഴിഞ്ഞ അറുപത്‌ വര്‍ഷമായി പാലക്കാട്ടില്ലത്ത്‌ ശ്രീചക്ര ഉപാസനയ്ക്ക്‌ ആരംഭം കുറിച്ചിട്ട്‌.തന്ത്രശാസ്ത്രത്തിലെ മുഖ്യ യന്ത്രമായിട്ടാണ്‌ ശ്രീചക്രത്തെ പരിഗണിക്കുന്നത്‌. സകല ദേവതാ ചൈതന്യവും ഇതില്‍ കുടികൊള്ളുന്നു. സംഹാരമൂര്‍ത്തിയായ ശിവന്റെയും ജീവസ്വരൂപിണിയായ ശ്രീശക്തിയുടെയും സംയോഗമാണ്‌ അതിസങ്കീര്‍ണ്ണമായ ജ്യാമിതീയ രൂപഘടനയുള്ള ശ്രീചക്രമെന്നാണ്‌ പുരാണങ്ങളിലെ പരാമര്‍ശം. സങ്കീര്‍ണ്ണമായ ഗണിതഭാഗങ്ങളെ അപഗ്രഥിക്കാന്‍ ഇതേവരെ പൂര്‍ണ്ണമായി കഴിഞ്ഞിട്ടില്ലെന്നതാണ്‌ യാഥാര്‍ത്ഥ്യം. മധ്യത്തില്‍ നിന്നും ബിന്ദു, ത്രികോണം, അഷ്ടകോണം, അന്ത:ദശകോണം, ബഹിര്‍ദശകോണം, ചതുര്‍ദശകോണം, അഷ്ടദളം, ഷോഡശദളം, വൃത്തത്രയം, ദ്രപുരത്രയം എന്ന ക്രമത്തിലാണ്‌ ശ്രീചക്രം ക്രമേണ ഭവിക്കുന്നത്‌.
രാജ്യത്ത്‌ ഏറ്റവും വലിയ മേരു ചക്രമെന്ന്‌ വിശേഷിപ്പിക്കാവുന്ന ത്രിമാന രൂപിയായ ശ്രീചക്രം തൃക്കുറ്റിശ്ശേരിയില്‍ സമര്‍പ്പിക്കപ്പെടുമ്പോള്‍ അത്‌ നാടിന്റെയും വലിയൊരു ജനാവലിയുടെയും ആത്മ സംതൃപ്തിക്ക്‌ കാരണമാകുകയാണ്‌.
    
</TEXT>
</DOC>