<DOC>
<DOCNO>114070612648.utf8</DOCNO>
<TEXT>


           എസ്എഫ്‌ഐയുടെ പഠിപ്പു മുടക്കിയുള്ള സമരരീതി മാറ്റണം: ഇ.പി.ജയരാജന്‍     

Sunday 6 July 2014 3:07 pm IST

കണ്ണൂര്‍: എസ്എഫ്‌ഐ പോലുള്ള പ്രസ്ഥാനങ്ങള്‍ വിദ്യാര്‍ത്ഥികളുടെ പഠിപ്പു മുടക്കിയുള്ള സമരരീതികള്‍ മാറ്റണമെന്ന് സി.പി.എം. കേന്ദ്രകമ്മിറ്റിയംഗം ഇ.പി.ജയരാജന്‍ എം.എല്‍.എ. പഠിപ്പുമുടക്കലല്ല, പഠിക്കലാണ് പുതിയ സമരരീതിയെന്നും വിദ്യാഭ്യാസരംഗത്തെ ഗുണകരമല്ലാത്ത പഴഞ്ചന്‍ സമരരീതികളില്‍നിന്ന് വിട്ടുനില്ക്കണമെന്നും ജയരാജന്‍ പറഞ്ഞു.

എസ്.എഫ്.ഐ. ജില്ലാ സമ്മേളനം മട്ടന്നൂര്‍ പി.പി.ഗോവിന്ദന്‍ സ്മാരക ഹാളില്‍ ഉദ്ഘാടനം ചെയ്ത് സംസാരിക്കുകയായിരുന്നു അദ്ദേഹം. വിദ്യാര്‍ഥികളെ ഒന്നിപ്പിച്ചുള്ള പുതിയ സമരരീതികള്‍ ആവിഷ്‌കരിക്കണമെന്നും അദ്ദേഹം വ്യക്തമാക്കി.

വിദ്യാഭ്യാസരംഗത്ത് വര്‍ഗീയതാല്‍പര്യങ്ങളാണ് സംസ്ഥാനത്ത് നടപ്പാക്കുന്നത്. ക്ലാസ് മുറിയിലെ കറുത്ത ബോര്‍ഡ് പച്ചയാക്കാന്‍ ഉത്തരവിടുന്ന വിദ്യാഭ്യാസവകുപ്പാണ് നമ്മുടേത്. പുതുതായി വരുന്ന വിദ്യാഭ്യാസസ്ഥാപനങ്ങള്‍ പലതും കച്ചവടമനോഭാവത്തോടെ പ്രവര്‍ത്തിക്കുകയാണെന്നും ജയരാജന്‍ പറഞ്ഞു.

ഏതെങ്കിലും രാഷ്ട്രീയപാര്‍ട്ടികളുടെ വാലായി പ്രവര്‍ത്തിക്കുന്ന വിദ്യാര്‍ഥിസംഘടനകളില്‍നിന്ന് വ്യത്യസ്തമായി വിദ്യാര്‍ത്ഥിസമൂഹത്തിന്റെ മൊത്തം ഉന്നമനത്തിനായി പ്രവര്‍ത്തനശൈലിയില്‍ മാറ്റം വരുത്തണമെന്നും ജയരാജന്‍ കൂട്ടിച്ചേര്‍ത്തു.
    
</TEXT>
</DOC>