<DOC>
<DOCNO>114102435473.utf8</DOCNO>
<TEXT>


           വാരിക്കുഴിയില്‍ വീണ കുട്ടിക്കൊമ്പനെ  വനപാലകര്‍ രക്ഷപ്പെടുത്തി    

Friday 24 October 2014 10:42 pm IST

        കോതമംഗലം: വടാട്ടുപാറ പലവന്‍പടിക്ക് സമീപം വനത്തിനുള്ളിലെ വാരിക്കുഴിയില്‍ വീണ കുട്ടിക്കൊമ്പനെ വനപാലകര്‍ രക്ഷപ്പെടുത്തി. ഇന്നലെ രാത്രിയാണ് മൂന്ന് വയസുള്ള കുട്ടിക്കൊമ്പനും തള്ളയാനയും വാരിക്കുഴിയില്‍ അകപ്പെട്ടത്. തള്ളയാന പുലര്‍ച്ചയോടെ കരയ്ക്ക് കയറിയെങ്കിലും കുട്ടിക്കൊമ്പന് രക്ഷപ്പെടാന്‍ കഴിഞ്ഞില്ല.

ആനക്കൂട്ടത്തിന്റെ ചിന്നം വിളിയെത്തുടന്ന് വനപാലകര്‍ പരിശോധിച്ചപ്പോഴാണ് ആനക്കുട്ടിയെ കണ്ടത്. കുട്ടമ്പുഴ റെയ്ഞ്ച് ഓഫീസര്‍ ടി.എസ്. മാത്യു, ഡെപ്യൂട്ടി റെയ്ഞ്ച് ഓഫീസര്‍ ടി. പ്രേമദാസന്‍, അനില്‍ പി.എം., ലൈജു എന്നിവരുടെ നേതൃത്വത്തില്‍ വാരിക്കുഴിയുടെ വശങ്ങള്‍ ഇടിച്ച് നിരത്തിയാണ് കുട്ടികൊമ്പനെ കരയ്ക്ക് കയറ്റിയത്. 1972-ലെ വന്യജീവി നിയമം പ്രാബല്യത്തിലായതോടെ വാരിക്കുഴികള്‍ ഉപയോഗിച്ചുള്ള കാട്ടാനപിടുത്തം അവസാനിപ്പിച്ചെങ്കിലും വടാട്ടുപാറ, കുട്ടമ്പുഴ, പൂയംകുട്ടി വന മേഖലകളില്‍ 50ഓളം പഴയ വാരിക്കുഴികള്‍ ഇപ്പോഴുമുണ്ട്.
    
</TEXT>
</DOC>