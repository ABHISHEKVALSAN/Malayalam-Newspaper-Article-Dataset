<DOC>
<DOCNO>114012069586.utf8</DOCNO>
<TEXT>


           കലയുടെ നിലാപ്പെയ്ത്തു തുടങ്ങി    

Monday 20 January 2014 9:58 am IST

പാലക്കാട്‌: പാലക്കാടന്‍ ചൂടിനുമേല്‍ കലയുടെ നിലാപ്പെയ്ത്ത്‌ കുളിരായി. ഖസാക്കിന്റെ ഇതിഹാസം പിറന്ന മണ്ണ്‌ ഇനി ഏഴുനാള്‍ കലയുടെ മഹേതിഹാസം രചിക്കും. വര്‍ണങ്ങള്‍ ചാലിച്ചെഴുതിയ ഘോഷയാത്രയ്ക്കൊടുവില്‍ അരങ്ങുണരുമ്പോള്‍ കൗമാര കേരളത്തിന്റെ കലാപ്രതിഭകളെ കണ്‍നിറയെ കാണാന്‍ സദസ്‌ നിറഞ്ഞുകവിഞ്ഞിരുന്നു. മോഹനഭാവങ്ങള്‍ മിഴിതുറന്ന സായംസന്ധ്യയെ മോഹിനിയാട്ടവും, നാടോടിനൃത്തവും, നാടന്‍പാട്ടുകളും പുതിയൊരു ലോകത്തേക്ക്‌ കാണികളെ കൂട്ടിക്കൊണ്ടുപോയി. സാംസ്ക്കാരിക ഘോഷയാത്രയും തുടര്‍ന്ന്‌ പ്രധാനവേദിയായ ഇന്ദിരാഗാന്ധി സ്റ്റേഡിയത്തില്‍ നടന്ന ഉദ്ഘാടന സമ്മേളനവും ജനപങ്കാളിത്തം കൊണ്ട്‌ ശ്രദ്ധേയമായി. 

കലോത്സവം മുഖ്യമന്ത്രി ഉമ്മന്‍ചാണ്ടി വീഡിയോ കോണ്‍ഫറന്‍സിലൂടെ ഉദ്ഘാടനം ചെയ്തു. സാംസ്ക്കാരിക മന്ത്രി കെ.സി.ജോസഫ്‌ ആദ്യ തിരികൊളുത്തി. നടന്‍ ബാലചന്ദ്രമേനോന്‍ മുഖ്യപ്രഭാഷണം നടത്തി. കലോത്സവ കമ്മറ്റികളില്‍ അനധ്യാപക സംഘടനകളെ ഉള്‍പ്പെടുത്തിയില്ലെന്നാരോപിച്ച്‌ സംഘടനാ പ്രതിനിധികള്‍ വായ്‌ മൂടിക്കെട്ടി നടത്തിയ പ്രകടനം ആദ്യദിനത്തില്‍ തന്നെ കല്ലുകടിയായി. പ്രതിഷേധത്തെ ചെറുക്കാന്‍ പോലീസ്‌ എത്തിയതോടെ സംഭവം വാക്കേറ്റത്തിലും കലാശിച്ചു. 

ജില്ലയിലെ സംഗീതാധ്യാപകര്‍ തയാറാക്കിയ സ്വാഗതഗാനത്തോടെയായിരുന്നു ഉദ്ഘാടന സമ്മേളനം ആരംഭിച്ചത്‌. സദസിന്‌ നവ്യാനുഭവം പകര്‍ന്ന നൃത്തസംഗീത ആവിഷ്ക്കാരം ശ്രദ്ധേയമായി. 

പതിവുപോലെ ഇത്തവണയും കലാമത്സരങ്ങള്‍ വൈകിയാണ്‌ തുടങ്ങിയത്‌. പ്രധാനവേദിയില്‍ ആറ്‌ മണിക്ക്‌ ആരംഭിക്കേണ്ട മോഹിനിയാട്ടം രാത്രി എട്ടേകാലോടെയാണ്‌ ആരംഭിച്ചത്‌. 232 ഇനങ്ങളിലായി 8,125 കലാപ്രതിഭകളാണ്‌ മാറ്റുരയ്ക്കുന്നത്‌. അപ്പീലുകള്‍ വരുന്നതോടെ മത്സരാര്‍ത്ഥികളുടെ എണ്ണം കൂടും. ഇന്ന്‌ രാവിലെ ഒമ്പതോടെ മുഴുവന്‍ വേദികളിലും മത്സരങ്ങള്‍ ആരംഭിക്കും. 
കൃഷ്ണകുമാര്‍ ആമലത്ത്‌

</TEXT>
</DOC>