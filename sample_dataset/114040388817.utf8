<DOC>
<DOCNO>114040388817.utf8</DOCNO>
<TEXT>


           അമേരിക്കയിലെ സൈനിക ആസ്ഥാനത്ത് വെടിവയ്പ്: 4 മരണം    

Thursday 3 April 2014 1:22 pm IST

ന്യൂയോര്‍ക്ക്: അമേരിക്കയിലെ ടെക്‌സസിലെ ഫോര്‍ട്ട് ഹുഡ് സൈനിക ആസ്ഥാനത്ത് വെടിവെയ്പ്. സംഭവത്തില്‍ നാല് പേര്‍ മരിച്ചു. മരിച്ചവരില്‍ അക്രമിയും ഉള്‍പ്പെടും. 16 പേര്‍ക്ക് പരിക്കേറ്റു. ഇറാഖ് യുദ്ധത്തില്‍ പങ്കെടുത്ത ഒരു സൈനികനാണ് ആക്രമണം നടത്തിയത്. സൈനിക ആസ്ഥാനത്തേക്കെത്തിയ ഇയാള്‍ മറ്റ് സൈനികര്‍ക്ക് നേരെ നിറയൊഴിക്കുകയായിരുന്നു. 

ഇറാഖ് യുദ്ധത്തിന് ശേഷം കടുത്ത മാനസിക ശാരീരിക പ്രശ്‌നങ്ങള്‍ നേരിട്ടിരുന്ന അക്രമി ചികിത്സയിലായിരുന്നു. ആക്രമണത്തിനു ശേഷം സ്വയം വെടിവച്ച് ഇയാളും മരിക്കുകയായിരുന്നു. കൊല്ലപ്പെട്ടവരും പരുക്കേറ്റവരുമെല്ലാം സൈനിക ഉദ്യോഗസ്ഥരാണ്. ആക്രമണത്തിനു തീവ്രവാദ സ്വഭാവമുണ്ടോയെന്ന് പറയാന്‍ കഴിയില്ലെന്ന് സൈനിക വക്താവ് ലഫ്.ജനറല്‍ മാര്‍ക് മില്ലി അറിയിച്ചു. എന്നാല്‍ അത് പൂര്‍ണ്ണമായും തള്ളിക്കളയുന്നുമില്ല. 

സൈനിക ആസ്ഥാനം സുരക്ഷാ സൈന്യം ഏറ്റെടുത്തു. സംഭവം നിര്‍ഭാഗ്യകരമെന്ന് പ്രസിഡന്റ് ബരാക് ഒബാമ പ്രതികരിച്ചു സൂക്ഷ്മമായി പരിശോധിച്ച് വെടിവയ്പ്പിന്റെ ഉത്തരവാദികളെ കണ്ടെത്താനുള്ള ശ്രമം ആരംഭിച്ചുവെന്ന് അദ്ദേഹം പറഞ്ഞു. ആക്രമണത്തെ തുടര്‍ന്ന് ജനങ്ങളോട് ജാഗ്രത പാലിക്കാന്‍ സൈന്യം ആവശ്യപ്പെട്ടു.  2009ലും ഇതേ കേന്ദ്രത്തില്‍ വെടിവയ്പ് നടന്നിരുന്നു. അന്ന് 13 സൈനികര്‍ കൊല്ലപ്പെടുകയും 32 പേര്‍ക്ക് പരുക്കേല്‍ക്കുയുമായിരുന്നു. ആക്രമണം നടത്തിയ മേജര്‍ നിദാല്‍ ഹസന് കോടതി വധശിക്ഷയും വിധിച്ചിരുന്നു.

2011ല്‍ നാലു മാസത്തോളം ഇറാഖ് ദൗത്യസേനയില്‍ അംഗമായിരുന്ന അക്രമി അടുത്തകാലത്തായി ചികിത്സയിലായിരുന്നു. വെടിവയ്പിനെ തുടര്‍ന്ന് അടച്ചിട്ട സൈനിക താവളം ബുധനാഴ്ച രാത്രിയോടെ തുറന്നു. സംഭവത്തില്‍ ഫെഡറല്‍ ബ്യൂറോ ഓഫ് ഇന്‍വെസ്റ്റിഗേഷന്‍, ബ്യുറോ ഓഫ് അല്‍ക്കഹോള്‍, ടുബാക്കോ, ഫയര്‍ആംസ് ആന്റ് എക്‌സ്‌പ്ലോസീവ്‌സ്, സ്‌റ്റേറ്റ് ഫോലീസ്, ലോക്കല്‍ ലോ എന്‍ഫോഴ്‌സ്‌മെന്റ്, മിലിറ്റട്ടറി പൊലീസ് എന്നിവ സംയുക്തമായി അന്വേഷണം ആരംഭിച്ചിട്ടുണ്ട്. 
    
</TEXT>
</DOC>