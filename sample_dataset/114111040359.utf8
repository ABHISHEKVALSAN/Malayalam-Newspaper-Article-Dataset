<DOC>
<DOCNO>114111040359.utf8</DOCNO>
<TEXT>


           എംവിആറിനെ അവഗണിച്ച് ജനപക്ഷ യാത്ര; സുധീരനെതിരെ യുഡിഎഫില്‍ അമര്‍ഷം    

Monday 10 November 2014 10:51 pm IST

        തിരുവനന്തപുരം: യുഡിഎഫ് ഘടകകക്ഷി നേതാക്കളില്‍ പ്രമുഖനായ എം.വി. രാഘവനോട് കോണ്‍ഗ്രസ് പ്രകടിപ്പിച്ചുവന്ന അവഗണന മരണ ശേഷവും തുടരുന്നു. സിപിഎം എം.വി. രാഘവനോടുള്ള ആദരസൂചകമായി ഇടത് മുന്നണിയോഗം വരെ മാറ്റി വച്ചപ്പോള്‍ കെപിസിസി പ്രസിഡന്റ് സുധീരന്‍ കോഴിക്കോട് ജില്ലയില്‍ തന്റെ ജനപക്ഷ യാത്ര ആഘോഷപൂര്‍വ്വം നടത്തുകയായിരുന്നു. ഇതിനെതിരെ യുഡിഎഫിലെ നിരവധി നേതാക്കള്‍ വിമര്‍ശനവുമായി രംഗത്തെത്തിയിട്ടുണ്ട്. സിപിഎം ഉള്‍പ്പടെ എല്ലാ ജനവിഭാഗവും ഹര്‍ത്താലും ആചരിച്ചു. രാഷ്ട്രീയഭേദമന്യേ കേരള ജനത കണ്ണൂരില്‍ എം.വി. രാഘവന് വിടചൊല്ലുമ്പോള്‍ വി.എം. സുധീരന്‍ തൊട്ടടുത്ത ജില്ലയില്‍ ജനപക്ഷയാത്ര നിര്‍ത്തി വയ്ക്കാതെ നടത്തിയതാണ് വിമര്‍ശനമുയര്‍ത്തിയത്.

ഇന്നലെ കോഴിക്കോട് ജില്ലയില്‍ ബാലുശേരിയില്‍ നിന്നാരംഭിച്ച് വൈകിട്ട് വടകരയിലാണ് സുധീരന്റെ ജനപക്ഷ യാത്ര സമാപിച്ചത്. ഞായറാഴ്ച യാത്ര നിശ്ചയിച്ചിരുന്നില്ല. അതിനാല്‍ ബര്‍ണശേരിയിലെ വീട്ടിലെത്തി സുധീരന്‍ ആദരാഞ്ജലി അര്‍പ്പിച്ചിരുന്നു. എന്നാല്‍ ഇന്നലെ രാഷ്ട്രീയ കേരളം എം.വി. രാഘവന് വിട നല്‍കുമ്പോള്‍ സുധീരന്‍ ആഘോഷപൂര്‍വ്വം ജാഥ നടത്തിയത് അനാദരവായെന്നാണ് കോണ്‍ഗ്രസിലെതന്നെ ഒരു വിഭാഗത്തിന്റെ ആരോപണം. ജനപക്ഷ യാത്ര ഒരു രാഷ്ട്രീയ പരിപാടിയാണ്.

അത് ഒരു ദിവസം മാറ്റി വയ്ക്കാമായിരുന്നു. പ്രതിപക്ഷം കാട്ടിയ ബഹുമാനം പോലും കെപിസിസി പ്രസിഡന്റിന്റെ ഭാഗത്തു നിന്നുണ്ടായില്ലെന്നും വിമര്‍ശനമുയരുന്നു.

ജനപക്ഷ യാത്രയില്‍ സുധീരന്‍ എ, ഐ ഗ്രൂപ്പ് നേതാക്കളെ സഹകരിപ്പിച്ചിരുന്നില്ല. ഇതോടെ യാത്രയില്‍ നിന്ന് 'എ' ഗ്രൂപ്പ് പൂര്‍ണ്ണമായും വിട്ട് നില്‍ക്കുകയാണ്. ഐ ഗ്രൂപ്പ് നേതാക്കളും ജനപക്ഷയാത്രക്ക് പിന്തുണ നല്‍കിയിട്ടില്ല. പിന്നിട്ട രണ്ട് ജില്ലകളിലും യാത്ര വേണ്ടത്ര ജനപങ്കാളിത്തമില്ലാതെ പൊളിഞ്ഞിരുന്നു. ജനശ്രദ്ധ കിട്ടാനും വണ്‍ മാന്‍ ഷോ കാണിക്കാനുമാണ് സുധീരന്റെ ശ്രമമെന്നാണ് വിമര്‍ശനം.

എന്തായാലും പുതിയ വിവാദത്തിന്റെ വെളിച്ചത്തില്‍ സുധീരനെതിരെ പ്രയോഗിക്കാന്‍ കിട്ടിയ അവസരം മുതലാക്കാനാണ് കോണ്‍ഗ്രസിലെ എ, ഐ വിഭാഗത്തിന്റെ തീരുമാനം. ഇതിന് യുഡിഎഫിലെ ഘടകകക്ഷികളെ ആയിരിക്കും മുന്നിട്ടിറക്കുക.
    
</TEXT>
</DOC>