<DOC>
<DOCNO>114052001061.utf8</DOCNO>
<TEXT>


           മോദിയെ പാര്‍ലമെന്ററി പാര്‍ട്ടി നേതാവായി തിരഞ്ഞെടുത്തു    

Tuesday 20 May 2014 11:56 am IST

ന്യൂദല്‍ഹി: ലോക്‌സഭാ തെരഞ്ഞെടുപ്പില്‍ ബി.ജെ.പിയെ ചരിത്ര വിജയത്തിലേക്ക് നയിച്ച നരേന്ദ്ര മോദിയെ ബി.ജ.പി പാര്‍ലമെന്ററി പാര്‍ട്ടി നേതാവായി തെരഞ്ഞെടുത്തു. പാര്‍ലമെന്റിലെ ഹാളില്‍ നടന്ന ചടങ്ങില്‍ മുതിര്‍ന്ന നേതാവ് എല്‍.കെ.അദ്വാനിയാണ് മോദിയുടെ പേര് നിര്‍ദ്ദേശിച്ചത്. മുതിര്‍ന്ന നേതാക്കളായ സുഷമാ സ്വരാജ്, മുരളി മനോഹര്‍ ജോഷി, നിതിന്‍ ഗഡ്കരി, വെങ്കയ്യ നായിഡു എന്നിവര്‍ പിന്താങ്ങി.

നേരത്തെ അദ്വാനിയുടെ കാല്‍ തൊട്ട് വന്ദിച്ചാണ് നരേന്ദ്ര മോദി പാര്‍ലമെന്ററി പാര്‍ട്ടി യോഗത്തില്‍ പങ്കെടുക്കാന്‍ എത്തിയത്. മോദിയെ തോളില്‍ പിടിച്ച് എഴുന്നേല്‍പ്പിച്ച ശേഷം ഇരുവരും പരസ്പരം ആശ്‌ളേഷിച്ചു. യോഗ വേദിയിലെത്തിയ മോദി എം.പിമാരെ അഭിവാദ്യം ചെയ്തു.

നേതാവായി തെരഞ്ഞെടുത്ത മോദിയെ അഭിനന്ദിച്ചു കൊണ്ട് അദ്വാനി, ബി.ജെ.പി അദ്ധ്യക്ഷന്‍ രാജ്‌നാഥ് സിംഗ്, സുഷമാ സ്വരാജ്, മുരളി മനോഹര്‍ ജോഷി തുടങ്ങിയവര്‍ സംസാരിച്ചു. മോദിയെ അഭിനന്ദിച്ച് സംസാരിച്ച അദ്വാനി ഒരവസരത്തില്‍ വികാരധീനനാവുകയും ചെയ്തു.

ഉച്ചയ്ക്ക് 3.15ന് നരേന്ദ്ര മോദി രാഷ്ട്രപതി പ്രണബ് മുഖര്‍ജിയെ സന്ദര്‍ശിക്കും. ഇതിന് ശേഷമായിരിക്കും സത്യപ്രതിജ്ഞ തീയതി നിശ്ചയിക്കുക.  തെരഞ്ഞെടുപ്പില്‍ 336 സീറ്റുകളാണ് ബി.ജെ.പിയും സഖ്യകക്ഷികളും നേടിയത്.
    
</TEXT>
</DOC>