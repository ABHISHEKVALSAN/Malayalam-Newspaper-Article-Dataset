<DOC>
<DOCNO>114032285452.utf8</DOCNO>
<TEXT>


           കണ്ണൂരില്‍ സിപിഎമ്മുകാര്‍ സിഎംപി ജില്ലാ കൗണ്‍സില്‍ ഓഫീസ്‌ കയ്യേറി    

Saturday 22 March 2014 10:15 pm IST

        കണ്ണൂര്‍: കണ്ണൂരില്‍ സിപിഎം സംഘം സിഎംപി ജില്ലാ കൗണ്‍സില്‍ ഓഫീസ്‌ കയ്യേറി. ഇന്നലെ ഉച്ചയോടെയാണ്‌ സിപിഎം ജില്ലാ സെക്രട്ടറി പി.ജയരാജന്റെ നേതൃത്വത്തില്‍ ഒരു സംഘം സിപിഎമ്മുകാര്‍ സിഎംപി ഓഫീസ്‌ കയ്യേറിയത്‌. ഓഫീസിന്റെ പ്രധാന ഭാഗത്ത്‌ ഇടതുപക്ഷ ജനാധിപത്യമുന്നണി തെരഞ്ഞെടുപ്പ്‌ കമ്മറ്റി ഓഫീസ്‌ എന്ന ബാനര്‍ കെട്ടുകയും ചെയ്തു. സിപിഎമ്മുകാരെത്തുമ്പോള്‍ പോളിറ്റ്‌ ബ്യൂറോ അംഗം സി.എ.അജീര്‍, ജില്ലാ ബാങ്ക്‌ പ്രസിഡണ്ട്‌ എ.കെ.ബാലകൃഷ്ണന്‍ തുടങ്ങിയ സിഎംപി നേതാക്കള്‍ ഓഫീസില്‍ ഉണ്ടായിരുന്നു. ഇവരെ മര്‍ദ്ദിച്ച്‌ അവശരാക്കിയ ശേഷമാണ്‌ ജയരാജനും സംഘവും ഓഫീസിനകത്ത്‌ പ്രവേശിച്ചത്‌. തുടര്‍ന്ന്‌ അജീര്‍ പോലീസിനെ വിളിച്ച്‌ വരുത്തുകയായിരുന്നു. പരിക്കേറ്റ അജീറിനെ ജനറല്‍ ആശുപത്രിയില്‍ പ്രവേശിപ്പിച്ചു. സിഎംപി ഓഫീസ്‌ കയ്യേറിയതിനെ ചരിത്ര മുഹൂര്‍ത്തമെന്നാണ്‌ പി.ജയരാജന്‍ വിശേഷിപ്പിച്ചത്‌.
അരവിന്ദാക്ഷന്‍ വിഭാഗത്തെ പിന്‍തുണക്കുന്ന സി.കെ.നാരായണന്‍ വിഭാഗത്തിലുള്ളവരുടെ പിന്‍തുണയോടെയാണ്‌ സിപിഎമ്മുകാര്‍ ഓഫീസ്‌ കയ്യേറിയത്‌. സി.പി.ജോണ്‍ വിഭാഗത്തെ പിന്‍തുണക്കുന്നവരാണ്‌ സി.എ.അജീറും, എ.കെ.ബാലകൃഷ്ണനും. ഓഫീസ്‌ കയ്യേറിയതിന്‌ ശേഷം ജില്ലയുടെ വിവിധ ഭാഗങ്ങളില്‍ നിന്നെത്തിയ സിപിഎമ്മുകാര്‍ അകത്ത്‌ കടന്നു. പി.ജയരാജന്‍ തന്നെയാണ്‌ ഇവര്‍ക്ക്‌ ആവശ്യമായ നിര്‍ദ്ദേശങ്ങള്‍ നല്‍കിയത്‌. സംഭവമറിഞ്ഞ്‌ ഡിസിസി പ്രസിഡണ്ട്‌ കെ.സുരേന്ദ്രന്‍ സ്ഥലത്തെത്തിയെങ്കിലും സിപിഎം സംഘം ഓഫീസിനകത്ത്‌ കടക്കാന്‍ അനുവദിച്ചില്ല. സംഘര്‍ഷാവസ്ഥയെ തുടര്‍ന്ന്‌ ഓഫീസ്‌ പരിസരത്ത്‌ പോലീസ്‌ സംഘത്തെ വിന്യസിപ്പിച്ചിട്ടുണ്ട്‌.
    
</TEXT>
</DOC>