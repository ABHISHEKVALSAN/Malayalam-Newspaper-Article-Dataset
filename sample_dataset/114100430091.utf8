<DOC>
<DOCNO>114100430091.utf8</DOCNO>
<TEXT>


           ഹിന്ദു സമുദായ സംഘടനകളെ ഭീഷണിപ്പെടുത്താനുള്ള സിപിഎം നീക്കം വിലപ്പോവില്ല: പി.കെ.കൃഷ്ണദാസ്    

Saturday 4 October 2014 10:30 pm IST

        കൊല്ലം: ലോക്‌സഭാ തെരഞ്ഞെടുപ്പിലെ തോല്‍വിയുടെ പേരില്‍ ഹിന്ദുസമുദായസംഘടനകളെ ഭീഷണിപ്പെടുത്താനുള്ള സിപിഎം നീക്കം വിലപ്പോവില്ലെന്ന് ബിജെപി മുന്‍ദേശീയ സെക്രട്ടറി പി.കെ.കൃഷ്ണദാസ്. ആര്‍എസ്എസ്, ബിജെപി സംഘടനകളും ഹിന്ദുസമുദായസംഘടനകളുമാണ് സിപിഎം പരാജയത്തിന്റെ കാരണമെന്നാണ് പിണറായി വിജയന്റെ കണ്ടെത്തല്‍. ഇത് ബാലിശവും പരിഹാസ്യവുമാണ്. അടിസ്ഥാനജനവിഭാഗങ്ങളുടെ അകല്‍ച്ചയും സംഘടനാപരമായ തകര്‍ച്ചയും വോട്ടിലുണ്ടായ ചോര്‍ച്ചയുമാണ് സിപിഎമ്മിന്റെ തോല്‍വിക്കു കാരണം. അത് അറിഞ്ഞിട്ടും ഹിന്ദുസംഘടനകളുടെമേല്‍ പഴിചാരാനുള്ള നീക്കം യുക്തിക്ക് നിരക്കുന്നതല്ലെന്ന് കൃഷ്ണദാസ് പത്രസമ്മേളനത്തില്‍ ചൂണ്ടിക്കാട്ടി.

എന്‍എസ്എസ്, എസ്എന്‍ഡിപി മുതലായ സംഘടനകളെ ഭീഷണിപ്പെടുത്താനാണ് പിണറായിയുടെ നീക്കം. ഹിന്ദുസമുദായ സംഘടനകളുടെ നേതൃത്വത്തില്‍ സമ്പന്നന്മാരാണെന്ന് ആരോപിക്കുന്ന പിണറായിക്കാണ് ആ തൊപ്പി നന്നായി ചേരുന്നത്. എസ്എന്‍ഡിപിയും മറ്റും നവോത്ഥാനപ്രസ്ഥാനങ്ങളായിരുന്നുവെന്ന് പിണറായിയുടെ പാര്‍ട്ടിക്ക് എന്ന് മുതലാണ് തോന്നിത്തുടങ്ങിയതെന്ന് കൃഷ്ണദാസ് ചോദിച്ചു. 1988ല്‍ അരുവിപ്പുറം പ്രതിഷ്ഠാശതാബ്ദി ആഘോഷിച്ചപ്പോള്‍ ക്ഷണം നിരസിച്ച ഏകനേതാവ് ഇഎംഎസ് ആണ്. ശ്രീനാരായണ ഗുരുദേവ ദര്‍ശനങ്ങള്‍ പിന്തിരിപ്പനാണെന്നും കുമാരനാശാന്‍ ബ്രിട്ടീഷുകാരുടെ പട്ടും വളയും വാങ്ങിയ ആളാണെന്നും ആക്ഷേപിക്കുകയായിരുന്നു ഇഎംഎസ് ചെയ്തത്. ഹിന്ദുസമുദായ സംഘടനകളെ ക്രൂരമായി അവഗണിക്കുകയും അപമാനിക്കുകയുമായിരുന്നു ഇത്രകാലവും സിപിഎമ്മെന്ന് കൃഷ്ണദാസ് ആരോപിച്ചു.

അടിസ്ഥാന ജനവിഭാഗത്തെ അവഗണിച്ച് ന്യൂനപക്ഷപ്രീണനം നടത്തിയത് സിപിഎമ്മാണ്. സമ്പത്തും സമുദായവുമായിരുന്നു സ്ഥാനാര്‍ത്ഥി നിര്‍ണയമടക്കമുള്ള വിഷയങ്ങളില്‍ അവരുടെ മാനദണ്ഡം. എറണാകുളത്തും പൊന്നാനിയിലും ചാലക്കുടിയിലുമെല്ലാം സ്ഥാനാര്‍ത്ഥിയെ നിര്‍ത്തിയത് സമ്പത്തും സമുദായവും നോക്കിയാണ്. അതിന് സിപിഎം നേതൃത്വത്തിന് വിഹിതം ലഭിച്ചുവെന്ന സംശയവും നിലനില്‍ക്കുന്നുണ്ടെന്ന് കൃഷ്ണദാസ് ചൂണ്ടിക്കാട്ടി.

കോണ്‍ഗ്രസിന്റെ ബി ടീമായി മാത്രമേ ജനങ്ങള്‍ക്ക് സിപിഎമ്മിനെ കാണാന്‍ കഴിയൂ എന്ന് അദ്ദേഹം പറഞ്ഞു. ബംഗാളില്‍ സംഭവിച്ച പരാജയം കേരളത്തിലും സിപിഎമ്മിന് നേരിടേണ്ടിവരുമെന്ന് അദ്ദേഹം മുന്നറിയിപ്പ് നല്‍കി.
ആര്‍എസ്എസ് സര്‍സംഘചാലക് ഡോ.മോഹന്‍ ഭാഗവതിന്റെ വിജയദശമി സന്ദേശം ദൂരദര്‍ശന്‍ സംപ്രേഷണം ചെയ്തതില്‍ അസ്വാഭാവികതയോ അസാധാരണത്വമോ ഇല്ലെന്ന് ഒരു ചോദ്യത്തിന് മറുപടിയായി അദ്ദേഹം പറഞ്ഞു. യുപിഎ സര്‍ക്കാരിന്റെ കാലത്ത് അത് സോണിയാ ദര്‍ശനായിരുന്നു. മറ്റ് സംഘടനകള്‍ക്ക് വിദൂരദര്‍ശനും. ആ അവസ്ഥയ്ക്ക് മാറ്റമുണ്ടാകുന്നുവെന്നത് ശ്ലാഘനീയമാണെന്ന് അദ്ദേഹം പറഞ്ഞു.
ജനങ്ങളില്‍ അധികനികുതി അടിച്ചേല്‍പ്പിക്കാനുള്ള യുഡിഎഫ് നടപടി ജനദ്രോഹപരമാണ്. 18000 കോടിരൂപ നികുതിയിനത്തില്‍ പിരിച്ചെടുക്കാനുള്ളപ്പോഴാണ് സര്‍ക്കാര്‍ ജനങ്ങളെ ദ്രോഹിക്കുന്നത്. ബാര്‍ പൂട്ടി മദ്യത്തിന്റെ മൊത്തക്കച്ചവടം സര്‍ക്കാര്‍ ഏറ്റെടുക്കുകയാണ് ചെയ്തതെന്ന് കൃഷ്ണദാസ് ആരോപിച്ചു.
പ്രധാനമന്ത്രി മുന്നോട്ടുവെച്ച ശുചിത്വഭാരതം എന്ന സന്ദേശം ഏറ്റെടുക്കാന്‍ പല സംഘടനകളും മുന്നോട്ടുവരുന്നുവെന്നത് സ്വാഗതാര്‍ഹമാണ്. മറ്റൊരു പേരിലാണെങ്കിലും സിപിഎമ്മും മാലിന്യമുക്തകേരളത്തിനായി രംഗത്തിറങ്ങുന്നതിനെ ബിജെപി സ്വാഗതം ചെയ്യുന്നുവെന്ന് അദ്ദേഹം പറഞ്ഞു.
പത്രസമ്മേളനത്തില്‍ ബിജെപി ദക്ഷിണമേഖലാ ജനറല്‍ സെക്രട്ടറി എം.എസ്. ശ്യാംകുമാര്‍, ജില്ലാപ്രസിഡന്റ് എം. സുനില്‍, യുവമോര്‍ച്ച ജില്ലാപ്രസിഡന്റ് അഡ്വ.എസ്. പ്രശാന്ത് എന്നിവരും പങ്കെടുത്തു.
    
</TEXT>
</DOC>