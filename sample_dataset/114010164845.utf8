<DOC>
<DOCNO>114010164845.utf8</DOCNO>
<TEXT>


           നവവത്സര ആശംസകള്‍ നേര്‍ന്ന്‌ സുരക്ഷാ ഉദ്യോഗസ്ഥര്‍    

Wednesday 1 January 2014 8:30 pm IST

        ശബരിമല: പുതുവത്സരത്തെ വരവേറ്റ്‌ ശബരിമലയില്‍ സുരക്ഷാ ഉദ്യോഗസ്ഥരും പോലീസും കര്‍പ്പൂരദീപം തെളിയിച്ചു. സന്നിധാനത്ത്‌ പതിനെട്ടാംപടിക്ക്‌ താഴെ ആല്‍ത്തറയുടെ സമീപത്താണ്‌ നവവത്സര ആശംസകള്‍ നേര്‍ന്ന്‌ കര്‍പ്പൂരദീപം തെളിയിച്ച്‌ പുതുവത്സരം ആഘോഷിച്ചത്‌. മാധ്യമപ്രവര്‍ത്തകരും ഇന്‍ഫര്‍മേഷന്‍ പബ്ലിക്ക്‌ റിലേഷന്‍സ്‌ വകുപ്പ്‌ പ്രതിനിധികളും, കര്‍പ്പൂര ദീപക്കാഴ്ച്ച ഒരുക്കുന്നതില്‍ പങ്കാളികളായി. 2014 ന്‌ സ്വാഗതമോതി. സുരക്ഷാ ചുമതലയുള്ള സ്പെഷ്യല്‍ ഓഫീസര്‍ ദേബേഷ്‌ കുമാര്‍ ബെഹ്‌റയാണ്‌ ആദ്യ ദീപം തെളിയിച്ചത്‌. ഈ സമയത്ത്‌ ക്യൂവിലുണ്ടായിരുന്ന അയ്യപ്പഭക്തരെ പോലീസും സുരക്ഷാ ഉദ്യോഗസ്ഥരും മാധ്യമപ്രവര്‍ത്തകരും പുതുവത്സര ആശംസകള്‍ നേര്‍ന്നാണ്‌ പതിനെട്ടാം പടി കയറ്റിവിട്ടത്‌. അയ്യപ്പസേവാസംഘം പ്രവര്‍ത്തകര്‍ മധുരപലഹാരം വിതരണം ചെയ്തു. തിരുവിതാംകൂര്‍ ദേവസ്വം ബോര്‍ഡ്‌ പിആര്‍ഒ മുരളി കോട്ടയ്ക്കകം, പോലീസ്‌ ലെയ്സണ്‍ ഓഫീസര്‍ രാംദാസ്‌, റാപ്പിഡ്‌ ആക്ഷന്‍ ഫോഴ്സിലെ സിഐ പി ജെ ചന്ദ്രബാബു, എസ്‌ ഐ വി. ജി. വി നായര്‍, മറ്റ്‌ സേനാംഗങ്ങളും പുതുവത്സരാഘോഷത്തില്‍ പങ്കെടുത്തു.
    
</TEXT>
</DOC>