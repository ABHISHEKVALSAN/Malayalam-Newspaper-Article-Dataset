<DOC>
<DOCNO>114050296056.utf8</DOCNO>
<TEXT>


           ചെന്നൈ റെയില്‍‌വേ സ്റ്റേഷനില്‍ ഇരട്ടസ്ഫോടനം; ഒരാള്‍ കൊല്ലപ്പെട്ടു    

Friday 2 May 2014 10:48 am IST

ചെന്നൈ: ചെന്നൈ സെന്‍ട്രല്‍ റെയില്‍വെ സ്‌റ്റേഷനിലെ ഒന്‍പതാം നമ്പര്‍ പ്ലാറ്റ്‌ഫോമിലുണ്ടായ ഇരട്ട ബോംബ് സ്‌ഫോടനത്തില്‍ യുവതി കൊല്ലപ്പെട്ടു. 14 പേര്‍ക്ക് പരുക്കേറ്റു. രണ്ടുപേരുടെ നില ഗുരുതരമാണ്. ഗുണ്ടൂര്‍ സ്വദേശി സ്വാതി (22) ആണ് കൊല്ലപ്പെട്ടത്. വ്യാഴാഴ്ച  രാവിലെ 7.25 നാണ് സ്ഫോടനം ഉണ്ടായത്. 

സ്റ്റേഷനില്‍ നിര്‍ത്തിയിട്ടിരുന്ന ഗുവഹാത്തി-ബംഗളുരു എക്‌സ്പ്രസിനുള്ളിലാണ് സ്‌ഫോടനം ഉണ്ടായത്. ട്രെയിനിന്റെ എസ് 4, എസ് 5 കോച്ചുകളിലാണ് സ്‌ഫോടനം. സീറ്റിനടിയില്‍ ഘടിപ്പിച്ചിരുന്ന നിലയിലായിരുന്ന ബോംബാണ് പൊട്ടിത്തെറിച്ചതെന്നാണ് പ്രാഥമിക നിഗമനം. സ്‌ഫോടനവുമായി ബന്ധപ്പെട്ട് ട്രെയിനിനുള്ളില്‍ ഒളിച്ചിരുന്ന ശ്രീലങ്കന്‍ സ്വദേശിയെ പോലീസ് അറസ്റ്റു ചെയ്തു.  ‘

സംഭ്വത്തെക്കുറിച്ച് സിബിസിഐഡി അന്വേഷിക്കുമെന്ന് തമിഴ്‌നാട് മുഖ്യമന്ത്രി ജയലളിത അറിയിച്ചു. മരിച്ച യുവതിയുടെ കുടുംബത്തിന് ഒരു ലക്ഷം രൂപയും ഗുരുതരമായി പരിക്കേറ്റവര്‍ക്ക് 25,000 രൂപ വീതവും നിസാരപരിക്കേറ്റവര്‍ക്ക് 5,000 രൂപ വീതവും ധനസഹായം നല്‍കുമെന്ന് റെയില്‍വെ അറിയിച്ചു. സ്ഫോടനത്തിന്റെ പശ്ചാത്തലത്തില്‍ റെയില്‍‌വേ നിയമങ്ങള്‍ കര്‍ശനമാക്കി. പൂത്തിരി, കമ്പിത്തിരി, പടക്കം തുടങ്ങിയ വസ്തുക്കള്‍ ട്രെയിന്‍ വഴി കൊണ്ടുപോകുന്നത് കര്‍ശനമായി നിയന്ത്രിക്കും.

തീ പടര്‍ന്നു പിടിക്കാന്‍ സാധ്യതയുള്ള ഒരു വസ്തുക്കളും ട്രെയിന്‍ വഴി കടത്താന്‍ അനുവദിക്കുന്നതല്ല. പിടിക്കപ്പെട്ടാല്‍ മൂന്ന് വര്‍ഷം തടവും പിഴയും ചുമത്തുന്നതായിരിക്കും. സംശയകരമെന്ന് തോന്നുന്ന ലഗേജുകള്‍ സുരക്ഷാ ഉദ്യോഗസ്ഥര്‍ പരിശോധിക്കും. ഇത്തരത്തിലുള്ളവ കണ്ടാല്‍ 0970130728 എന്ന നമ്പറിലേക്ക് എസ്.എം.എസിലൂടെ അറിയിക്കാനും നിര്‍ദ്ദേശമുണ്ട്.
    
</TEXT>
</DOC>