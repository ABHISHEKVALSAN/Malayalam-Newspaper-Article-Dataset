<DOC>
<DOCNO>114101031408.utf8</DOCNO>
<TEXT>


           കെഎസ്ആര്‍ടിസി; കണ്‍സഷന്‍ പരിഷ്‌കരണത്തില്‍ വിദ്യാര്‍ത്ഥികള്‍ വലയുന്നു    

Friday 10 October 2014 2:49 am IST

        തിരുവനന്തപുരം: ദൂരപരിധി നിയമം കര്‍ശനമാക്കി കെഎസ്ആര്‍ടിസി യുടെ കണ്‍സഷന്‍ പരിഷ്‌ക്കരണം വിദ്യാര്‍ത്ഥികളെ വലയ്ക്കുന്നു. സര്‍വ്വീസിനായി ബസ്സുകളുടെ കുറവു വന്നതോടെയാണ് കണ്‍സഷന്‍ ടിക്കറ്റിന്റെ ദൂരപരിധി കര്‍ശനമാക്കിയത്.

വിദ്യാര്‍ത്ഥികള്‍ താമസസ്ഥലത്തു നിന്നും കയറുന്ന സ്റ്റോപ്പില്‍ നിന്നും പഠിക്കുന്ന സ്ഥാപനം എത്ര അടുത്താണോ അതുവഴിയുള്ള കണ്‍സഷന്‍ ടിക്കറ്റുകള്‍ നല്‍കിയാണ് പഴയനിയമം സര്‍ക്കുലറിലൂടെ പുതുക്കി വദ്യാര്‍ത്ഥികളെ വലയ്ക്കുന്നത്. ഇതുവഴി ബസ് സര്‍വ്വീസ് യഥാസമയം ഇല്ലെങ്കിലും ഈ റൂട്ട്‌വഴി യാത്രചെയ്യണമെന്നാണ് കെഎസ്ആര്‍ടിസി നിയമം.

പുതിയ തീരുമാനപ്രകാരം വിദ്യാര്‍ത്ഥികള്‍ക്ക് യഥാസമയം സ്ഥാപനങ്ങളില്‍ എത്തിച്ചേരാനോ തിരികെ വീടുകളില്‍ എത്തിച്ചേരാനോ  സാധിക്കുന്നില്ല. കെഎസ്ആര്‍ടിസി വിദ്യാര്‍ത്ഥികള്‍ക്ക് കണ്‍സഷന്‍ ടിക്കറ്റ് അനുവദിച്ചപ്പോള്‍ ഉണ്ടാക്കിയ നിയമമാണ് ഏറ്റവും അടുത്ത ദൂരപരിധി. എന്നാല്‍ എല്ലാ റൂട്ടുകളിലും മതിയായ സര്‍വ്വീസ് നടത്താന്‍ സാധിക്കാത്തതിനാല്‍ ഈ നിയമം നടപ്പിലാക്കിയിരുന്നില്ല.  ഈ അധ്യയന വര്‍ഷം തുടങ്ങിയപ്പോഴും   നിയമം ബാധമാക്കിയിരുന്നില്ല. അന്നു നല്‍കിയ കണ്‍സഷന്‍ ടിക്കറ്റിന്റെ കാലാവധി തീര്‍ന്ന് പുതിയ കണ്‍സഷന്‍ ടിക്കറ്റ് എടുക്കാനായി അതാതു ഡിപ്പോകളെ സമീപിച്ചപ്പോഴാണ് വിദ്യാര്‍ത്ഥികളെ വിഷമവൃത്തത്തിലാക്കി ദൂരപരിധി നയമം നടപ്പിലാക്കി കണ്‍സക്ഷനുകള്‍ നല്‍കിയത്.

താമസസ്ഥലത്തുനിന്നും പഠിക്കുന്ന സ്ഥാപനം വഴിയുള്ള ബസ് സര്‍വ്വീസ് ഇല്ലെങ്കില്‍ പ്രാധാന ഡിപ്പോയിലേക്ക് ഒരു കണ്‍സഷനും അവിടെ നിന്നും സ്ഥാപനത്തിലേക്കു പോകാന്‍ മറ്റൊരു കണ്‍സഷനും നല്‍കുന്ന രീതിയായിരുന്നു കെഎസ്ആര്‍ടിസിയുടേത്. എന്നാല്‍ ദൂരപരിധി നിയമം കര്‍ശനമാക്കിയതോടെ യാത്ര തുടങ്ങുന്ന സ്ഥലത്തു നിന്നും ബസ്സില്‍കയറി  യാത്രാ മധ്യേ ഇറങ്ങി സ്ഥാപനം വഴിയുള്ള ബസ്സില്‍കയറി യാത്ര ചെയ്യാനുള്ള കണ്‍സഷനുകളാണ് നല്‍കുന്നത്.
ഇടറൂട്ടില്‍ നിന്നും ബസ്സില്‍കയറുന്ന വിദ്യാര്‍ത്ഥികളാണ് ഇതോടെ കൂടുതല്‍ ബുദ്ധിമുട്ടിലായത്. തങ്ങള്‍ക്ക് അനുവദിച്ചു തന്നിട്ടുള്ള കണ്‍സഷനുകള്‍ ഉപയോഗിച്ച് യഥാസമയം വിദ്യാലയങ്ങളില്‍ എത്തിച്ചേരാന്‍ സാധിക്കില്ല. പകരം ടിക്കറ്റെടുത്ത് യാത്ര ചെയ്യേണ്ട അവസ്ഥയിലാണ്.

വിദ്യാര്‍ത്ഥിനികളാണ് കണ്‍സഷന്‍ പരിഷ്‌ക്കരണം കൊണ്ട് ഏറെ ബുദ്ധിമുട്ടിലായത്. പുതിയ രീതിയിലുള്ള കണ്‍സഷന്‍ ഉപയോഗിച്ച് യാത്ര ചെയ്യുകയാണെങ്കില്‍ യഥാസമയം ബസ്‌കിട്ടാതാവുകയും രാത്രി വളരെ വൈകി മാത്രമേ വീട്ടിലെത്താന്‍ സാധിക്കുകയൂള്ളൂ. കൂടാതെ ഇറങ്ങികയറേണ്ട ബസ്‌സ്റ്റോപ്പുകള്‍ അത്ര സുരക്ഷിതമല്ലാത്തതുമാണ്. ദൂരപരിധി നിയമം കര്‍ശനമാക്കിയതോടെ കണ്‍സഷന്‍ കൗണ്ടറുകളില്‍ ജീവനക്കാരും വിദ്യാര്‍ത്ഥികളും രക്ഷകര്‍ത്താക്കളും തമ്മില്‍ വാക്കേറ്റം പതിവായിട്ടുണ്ട്.  കണ്‍സഷനില്‍ തിരിമറി നടത്താതിരിക്കാന്‍ പ്രത്യേക സ്‌ക്വാഡും കെഎസ്ആര്‍ടിസി രൂപവത്ക്കരിച്ചിട്ടുണ്ട്. സര്‍ക്കുലര്‍ പുറപ്പെടുവിച്ച ശേഷം പഴയരീതിയില്‍ കണ്‍സഷന്‍ എഴുതി നല്‍കിയ ജീവനക്കാരെ പിടികൂടി അച്ചടക്ക നടപടികളും സ്വീകരിച്ചു.

സാധാരണ പ്രൈവറ്റ് ബസ്സുകളിലാണ് വിദ്യാര്‍ത്ഥികളോട് അവഗണന കാട്ടിയിരുന്നത്. കണ്‍സഷന്‍ പരിഷ്‌ക്കരണത്തോടെ കെഎസ്ആര്‍ടിസിയും പ്രൈവറ്റ് ബസ്സുകാരുടെ പാത പിന്‍തുടരുകയാണ്. കാലഹരണപ്പെട്ട നിയമം പുതുക്കാതെയാണ്  ദൂരപരിധി  നിയമം നടപ്പിലാക്കുന്നതെന്ന് കെഎസ്ആര്‍ടിസി ജീവനക്കാരുടെ ഇടയില്‍ തന്നെ ആക്ഷേപമുയര്‍ന്നിട്ടുണ്ട്.
    
</TEXT>
</DOC>