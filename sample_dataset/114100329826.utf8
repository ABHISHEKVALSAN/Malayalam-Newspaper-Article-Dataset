<DOC>
<DOCNO>114100329826.utf8</DOCNO>
<TEXT>


           ഹരിഃശ്രീയിലൂടെ ആയിരങ്ങള്‍ അറിവിലേക്ക്    

Friday 3 October 2014 11:27 pm IST

തിരൂര്‍ തൃക്കണ്ടിയൂര്‍ അമ്പലക്കുളങ്ങര ഭഗവതി ക്ഷേത്രത്തില്‍ നടന്ന വിദ്യാരംഭത്തിന് ജന്മഭൂമി എഡിറ്റര്‍ ലീലാമേനോന്‍ കുട്ടിക്ക് ഹരിഃശ്രീ കുറിക്കുന്നു
വിജയദശമി ദിനമായ ഇന്നലെ സംസ്ഥാനത്തൊട്ടാകെ ആയിരക്കണക്കിന് കുരുന്നുകള്‍ ഹരിഃശ്രീ കുറിച്ചു. ക്ഷേത്രങ്ങളിലും തീര്‍ഥാടന കേന്ദ്രങ്ങളിലും നടന്ന വിദ്യാരംഭച്ചടങ്ങുകളില്‍ ആയിരക്കണക്കിന് കുട്ടികള്‍ അറിവിന്റെ ലോകത്തേക്ക് പിച്ചവച്ചു.
കോട്ടയത്ത് പനച്ചിക്കാട് ദക്ഷിണമൂകാംബിക സരസ്വതിക്ഷേത്രത്തിലാണ് ഏറ്റവുമധികം കുട്ടികള്‍ വിദ്യാരംഭത്തിന് എത്തിയത്. പതിനായിരത്തിലധികം കുട്ടികള്‍ അക്ഷരമെഴുതി. പുലര്‍ച്ചെ നാലുമണിയോടെ പൂജയെടുപ്പ് ചടങ്ങുകള്‍ കഴിഞ്ഞതോടെ വിദ്യാരംഭത്തിന് ആരംഭമായി. ആദ്യം തേനില്‍മുക്കി സ്വര്‍ണ നാരായത്തില്‍ നാവിലും പിന്നീട് ചൂണ്ടാണി വിരല്‍കൊണ്ട് തളികയിലെ അരിയിലും അക്ഷരങ്ങള്‍ കുറിച്ചു.
തിരൂര്‍ തുഞ്ചന്‍പറമ്പില്‍ എം.ടി വാസുദേവന്‍ നായര്‍, ആലങ്കോട് ലീലാകൃഷ്ണന്‍, പി.കെ ഗോപി, മണമ്പൂര്‍ രാജന്‍ ബാബു, കെ.പി സുധീര, കിളിമാനൂര്‍ മധു, കെ.പി രാമനുണ്ണി, കെ.എസ് ആന്റോ, കെ.എസ് വെങ്കിടാചലം, അഡ്വ. സുജാത വര്‍മ്മ, കാനേഷ് പൂനൂര്‍, ജി. രാംമോഹന്‍, പാരമ്പര്യ എഴുത്താശാന്‍മാരായ വഴുതക്കാട് മുരളി, കെ. പ്രജേഷ് പണിക്കര്‍, സത്യനാരായണന്‍ തുടങ്ങിയവര്‍ എഴുത്തിനിരുത്തലിന് നേതൃത്വം നല്‍കി. തിരൂര്‍ തൃക്കണ്ടിയൂര്‍ അമ്പലക്കുളങ്ങര ഭഗവതി ക്ഷേത്രത്തില്‍ നടന്ന എഴുത്തിനിരുത്തലിന് ജന്മഭൂമി എഡിറ്റര്‍ ലീലാമേനോന്‍, തിരൂര്‍ ദിനേശ് എന്നിവര്‍ നേതൃത്വം നല്‍കി.
ഗുരുവായൂര്‍ ദേവസ്വത്തിന് കീഴിലുള്ള കീഴാറ്റൂര്‍ പൂന്താനം ഇല്ലത്ത് നടന്ന വിദ്യാരംഭ ചടങ്ങുകള്‍ക്ക് മുന്‍ ഗുരുവായൂര്‍ മേല്‍ശാന്തി പഴയത്ത് സതീശന്‍ നമ്പൂതിരി, പെരിങ്ങോട് ശങ്കരനാരായണന്‍, ആചാര്യ സി.പി നായര്‍, കെ.വി.യു കൃഷ്ണന്‍, വി.പി നാരായണ പിഷാരടി, കുടുമക്കാട് ശ്രീകുമാരന്‍ നമ്പൂതിരി, സി.വി സദാശിവന്‍ തുടങ്ങിയവര്‍ നേതൃത്വം നല്‍കി. കാലിക്കറ്റ് സര്‍വകലാശാല സനാതനധര്‍മ്മപീഠത്തിന്റെ ആഭിമുഖ്യത്തില്‍ തേഞ്ഞിപ്പലം ടാഗോര്‍ നികേതനില്‍ നടന്ന വിദ്യാരംഭ ചടങ്ങിന് വൈസ് ചാന്‍സലര്‍ ഡോ.എം. അബ്ദുള്‍സലാം, എം. ഗോവിന്ദന്‍ നമ്പൂതിരി, റിട്ട ജോ. രജിസ്ട്രാര്‍ സി. ശേഖരന്‍ തുടങ്ങിയവര്‍ നേതൃത്വം നല്‍കി.

</TEXT>
</DOC>