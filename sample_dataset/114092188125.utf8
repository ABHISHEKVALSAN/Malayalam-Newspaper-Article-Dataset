<DOC>
<DOCNO>114092188125.utf8</DOCNO>
<TEXT>


           കൊടിമാറും മുദ്രാവാക്യങ്ങള്‍    

Sunday 21 September 2014 10:06 am IST

        രാഷ്ട്രീയം വിചിത്രമാണ്‌. ഒരിക്കല്‍ പറഞ്ഞത്‌ വിഴുങ്ങുകയും വിഴുങ്ങിയത്‌ വിളിച്ചുപറയുകയും ചെയ്യേണ്ടിവരുന്ന അതിന്റെ ഗതികേടിന്റെ പ്രതിഫലനങ്ങളാണ്‌ വിവിധപാര്‍ട്ടികളുടെ മുദ്രാവാക്യങ്ങളും. അറുപതുകള്‍ക്ക്‌ മുമ്പ്‌ 'സ്വാതന്ത്ര്യക്കൊടി മൂവര്‍ണക്കൊടി മറ്റൊരു കൊടിയും നമുക്ക്‌ വേണ്ട' എന്ന്‌ വിളിച്ചവര്‍ക്ക്‌ പിന്നീടൊരിക്കലും ആ മുദ്രാവാക്യം വിളിക്കാന്‍ യോഗമുണ്ടായിട്ടില്ല. പിഎസ്പിയെയും ലീഗിനെയും കൂട്ടുപിടിച്ച്‌ മത്സരിക്കാനിറങ്ങിയ കോണ്‍ഗ്രസിനെ നോക്കി 'കോണ്‍ഗ്രസിന്റെ കൊടിക്കമ്പില്‍ എങ്ങനെവന്നൂ മുന്നുകൊടി' എന്ന്‌ പരിഹസിച്ച കമ്മ്യൂണിസ്റ്റ്‌ പാര്‍ട്ടിക്കും പിന്നീട്‌ ചുവടു മാറേണ്ടിവന്നു. 'കൂട്ടിക്കെട്ടിയ കൊടികള്‍ കണ്ടീ കൂറ്റന്‍ ചെങ്കൊടി താഴൂല്ല' എന്ന്‌ വെല്ലുവിളിച്ചവര്‍ കൂട്ടിക്കെട്ടിയ കൊടികളില്ലേല്‍ കൂറ്റന്‍ ചെങ്കൊടി പൊക്കാനാവാത്ത അവസ്ഥയിലേക്ക്‌ നിലം പതിച്ചു. 67ല്‍ ലീഗിന്റെയടക്കം ഏഴ്‌ കൊടികളാണ്‌ അവരുടെ കൊടിക്കമ്പിലുയര്‍ന്നത്‌.
സ്വപ്നങ്ങളും വ്യാമോഹങ്ങളും തീര്‍ത്ത കല്‍പനകളായിരുന്നു എന്നും മാര്‍ക്സിസ്റ്റുകള്‍ക്ക്‌ മുദ്രാവാക്യം 'ആഫ്റ്റര്‍ നെഹ്‌റു ഇഎംഎസ്‌, ചെങ്കോട്ടയിലും ചെങ്കൊടി പാറും.... എന്നൊക്കെയുള്ള മുദ്രാവാക്യങ്ങള്‍ സ്വപ്നത്തില്‍ വിളിക്കാനും ഇപ്പോഴത്തെ മാര്‍ക്സിസ്റ്റ്‌ നേതാക്കള്‍ക്ക്‌ ധൈര്യം പോരാ. അന്തരിച്ചുപോയ ബിജെപി നേതാവ്‌ പ്രമോദ്‌ മഹാജന്‍ ഒരിക്കല്‍ പറഞ്ഞു. " കടലിലേക്ക്‌ ഉന്തിനില്‍ക്കുന്ന മൂന്ന്‌ മുനമ്പുകളിലല്ലാതെ ചെങ്കൊടി എവിടെയുമില്ല. ഒരുന്തിന്‌ ആ പാര്‍ട്ടി കടലില്‍വീണില്ലാതാവും.'
ചെങ്കൊടിക്കായി ചാകാനിറങ്ങിയവര്‍ തമ്മില്‍ത്തല്ലിപ്പിരിഞ്ഞ 64ല്‍ 'വെക്കട വലതാ ചെങ്കൊടി താഴെ, പൊക്കട വലതാ മൂവര്‍ണക്കൊടി' എന്ന്‌ സിപിഐക്കാരെ പ്രകോപിപ്പിക്കുകയായിരുന്നു സിപിഎം.'എമ്മനും തൊമ്മനും കമ്മ്യൂണിസ്റ്റല്ല, ചേങ്ങാട്ടച്ചു അല്ലേയല്ല' എന്നും പരിഹാസം ഉയര്‍ന്നു. വിലക്കയറ്റത്തിനും അഴിമതിക്കുമെല്ലാം ഉത്തരവാദി കേന്ദ്രത്തിലെ കോണ്‍ഗ്രസ്‌ സര്‍ക്കാരാണെന്ന 67ലെ ഇഎംഎസിന്റെ സ്ഥിരംപല്ലവിക്ക്‌ മറുപടിയും മുദ്രാവാക്യമായിരുന്നു, 'നാടുമുടിക്കാന്‍ കൊള്ളയടിക്കാന്‍ ഇഎംഎസിന്നധികാരം, ഉപ്പില്ലെങ്കില്‍ മുളകില്ലെങ്കില്‍ കേന്ദ്രത്തിന്നോ അപരാധം.
സപ്തകക്ഷി മുന്നണി പൊളിഞ്ഞ്‌ ലീഗ്‌ ഇടതുപാളയം വിട്ടപ്പോള്‍ സിപിഎമ്മുകാര്‍ മുദ്രാവാക്യത്തിലും പാര്‍ട്ടിയുടെ ഗുണം കാട്ടി, 'സിഎച്ച്‌ മുഹമ്മദ്കോയേടെല്ല്‌ ഐആര്‍എട്ടിന്‌ വളമാക്കും, ബാഫക്കിത്തങ്ങടെ മൊട്ടത്തലയില്‍ ഐആറെട്ട്‌ കൃഷി ചെയ്യും' എന്നൊക്കെയായി വിളി. മാര്‍ക്സിസ്റ്റുകാരുടെ തലയില്‍ ഒന്നും വളരാത്തതിന്റെ വിഷമമാണ്‌ അവര്‍ക്കെന്ന്‌ സിഎച്ച്‌ തിരിച്ചടിച്ചു. നെല്ലും വയലും വിമാനത്താവളങ്ങള്‍ക്ക്‌ വഴിമാറുന്ന പുതിയ കാലത്ത്‌ ഇമ്മാതിരി മുദ്രാവാക്യങ്ങള്‍ പാര്‍ട്ടികളും കൈവിട്ടു.
വിദ്യാഭ്യാസരംഗത്തെ കച്ചവടവും പരിഷ്കാരങ്ങളും പുതിയ പുതിയ മുദ്രാവാക്യങ്ങള്‍ക്ക്‌ പിറവിയേകി. 'പാലായിലെ പാതിരിമാര്‍ക്കും കോഴിക്കോട്ടെ കോയാമാര്‍ക്കും സമസ്ത കേരള നായന്മാര്‍ക്കും പങ്കുവെക്കാനുള്ളതല്ല വിദ്യാഭ്യാസമെന്ന്‌ തെരുവില്‍ നീട്ടിപ്പാടിയവര്‍ അധികാരത്തിലെത്തിയിട്ടും കച്ചവടം പഴയതു തന്നെയായിരുന്നു. ഫീസേകീകരണം സംബന്ധിച്ച തര്‍ക്കങ്ങള്‍ കൊടുമ്പിരിക്കൊണ്ടിരുന്ന കാലത്ത്‌ മാനേജ്മെന്റുകള്‍ക്കെതിരെ ഉയര്‍ന്ന മുദ്രാവാക്യം വേറിട്ടതായിരുന്നു, 'പണ്ടൊരുകാലം തെരുവിലിറങ്ങി യേശുദേവന്‍ കല്‍പിച്ചു, സീസറിനുള്ളത്‌ സീസറിന്‌ ദൈവത്തിനുള്ളത്‌ ദൈവത്തിന്‌. ഇന്നീക്കാലം തെരുവിലിറങ്ങി ബിഷപ്പന്മാര്‍ കല്‍പിക്കുന്നൂ ചെലവുകളെല്ലാം സര്‍ക്കാരിന്‌, വരവുകളെല്ലാം ഞങ്ങള്‍ക്ക്‌'. സി.എച്ച്‌. മുഹമ്മദ്കോയ അറബി അധ്യാപകരെ നിയമിച്ച സംഭവം വിവാദമായപ്പോഴും തെരുവില്‍ പുതിയ പാട്ടിറങ്ങി, 'കുട നന്നാക്കാനാളില്ല, ചാക്കും പാട്ടേം വില്‍ക്കാനാളില്ല, എല്ലാം അറബി പഠിപ്പിക്കാന്‍ പോയ്‌'.
ഇന്ദിരാഗാന്ധി അലഹബാദ്‌ ഹൈക്കോടതി വിധി മറികടക്കാന്‍ നിയമത്തെ ദുരുപയോഗം ചെയ്തപ്പോള്‍ രാജ്യത്തിന്റെ അമര്‍ഷം മുഴങ്ങിയതിങ്ങനെ, 'ഇന്ദിരേ വഞ്ചകീ എന്തിനാണ്‌ പുഞ്ചിരി, ഇന്ദിരാഭാരതം അഗ്നികുണ്ഡം മാതിരി. അടിയന്തരാവസ്ഥയില്‍ 'ഇന്ത്യയാണ്‌ ഇന്ദിര ഇന്ദിരയാണ്‌ ഇന്ത്യ' എന്ന പ്രഖ്യാപനങ്ങള്‍ക്ക്‌ 'ഇന്ദിരയ്ക്ക്‌ തീര്‍കൊടുത്ത ഭൂമിയല്ല ഭാരതം' എന്ന്‌ മറുപടി ഉണ്ടായി. ജഗ്ജീവന്‍ റാമും മോഹന്‍ധാരിയയും ബഹുഗുണയുമൊക്കെ കോണ്‍ഗ്രസ്‌ വിട്ടുപോയപ്പോള്‍ ജനം വിളിച്ചു, 'ധാരിയ പോയി ധാരണ പോയി, ബഹുഗുണ പോയി ഗുണവും പോയി'.
രാജ്യത്ത്‌ കമ്പ്യൂട്ടര്‍വത്കരണം വന്നപ്പോള്‍ 'പണിയെത്തിക്കൂ പട്ടിണി മാറ്റൂ എന്നിട്ടാവാം കമ്പ്യൂട്ടര്‍' എന്ന്‌ വിളിച്ചവര്‍ ഇന്ന്‌ സോഷ്യല്‍ മീഡിയയ്ക്ക്‌ പിന്നാലെ പായുന്നതും കൗതുകക്കാഴ്ചയാണ്‌. 'കമ്പ്യൂട്ടറിനെപ്പറ്റിക്കേട്ടാല്‍ പണ്ടു സഖാക്കള്‍ക്കോക്കാനം, ഇന്നോ സര്‍വം കമ്പ്യൂട്ടര്‍മയം ' എന്ന്‌ പരിഹാസവുമുയരുന്നു.
മണ്ഡല്‍കമ്മീഷന്‍ റിപ്പോര്‍ട്ട്‌ സൃഷ്ടിച്ച വിഭാഗീയതയെ രാമമന്ത്രത്തിലൂടെ ചെറുത്ത്തോല്‍പിച്ചാണ്‌ ദേശീയ രാഷ്ട്രീയത്തില്‍ ബിജെപി തരംഗമാവുന്നത്‌. 'ജനതാജനാര്‍ദ്ദനന്‍' എന്ന പദം വ്യാപകമായി ഉപയോഗിക്കപ്പെട്ട കാലമായിരുന്നു അത്‌. തെരഞ്ഞെടുപ്പില്‍ നേതാവിനെ ഉയര്‍ത്തിക്കാട്ടി വോട്ട്‌ തേടുന്ന പാരമ്പര്യവും ബിജെപി സൃഷ്ടിച്ചു. 'ദേശ്‌ കെ നേതാ കൈസാ ഹോ അടല്‍ ബിഹാരി ജൈസാഹോ' എന്നതില്‍ത്തുടങ്ങി അബ്‌ കി ബാര്‍ മോദി സര്‍ക്കാര്‍' എന്നതില്‍വരെ എത്തുന്നു ആത്മവിശ്വാസം തുടിക്കുന്ന മുദ്രാവാക്യം. റാം റോട്ടി ഇന്‍സാഫ്‌, ആരോടും പ്രീണനമില്ല, എല്ലാവര്‍ക്കും തുല്യനീതി തുടങ്ങിയ മുദ്രാവാക്യങ്ങള്‍ജനം ഏറ്റെടുത്തവയാണ്‌. ഓരോ കൈക്കും തൊഴില്‍, ഗരീബി ഹഠാവോ തടങ്ങിയ ജനപ്രിയമുദ്രാവാക്യങ്ങളായിരുന്നു കോണ്‍ഗ്രസിന്റെ കരുത്ത്‌. ഇപ്പോള്‍ രാഹുലില്‍ യുവാവേശം കാണാനുള്ള ശ്രമം നടത്തുമ്പോഴും 'നോ കറപ്ഷന്‍ നോ ഭ്രഷ്ടാചാര്‍ ഇസലിയെ അബ്‌ കി ബാര്‍ മോദിസര്‍ക്കാര്‍' എന്ന വാദത്തിന്‌ അവര്‍ക്ക്‌ മറുപടിയില്ല.
എം. സതീശന്‍

</TEXT>
</DOC>