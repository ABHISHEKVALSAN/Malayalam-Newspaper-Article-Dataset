<DOC>
<DOCNO>114012270135.utf8</DOCNO>
<TEXT>


           പാക് വ്യോമാക്രമണത്തില്‍ 40 താലിബാന്‍ ഭീകരര്‍ കൊല്ലപ്പെട്ടു    

Wednesday 22 January 2014 1:34 pm IST

ഇസ്ലാമാബാദ്: പാക്കിസ്ഥാനിലെ വസീറസ്ഥാനില്‍ സൈന്യം നടത്തിയ വ്യോമാക്രമണത്തില്‍ താലിബാന്‍ ഭീകരരുള്‍പ്പടെ നാല്‍പതോളം പേര്‍ കൊല്ലപ്പെട്ടു. നിരവധി പേര്‍ക്ക് പരിക്കേറ്റിട്ടുണ്ട്. കഴിഞ്ഞ ദിവസം പാക്കിസ്ഥാന്‍ സൈനികര്‍ക്കു നേരയുണ്ടായിരുന്ന ആക്രമണത്തിനുള്ള തിരിച്ചടിയാണ് ഇന്ന് പാക് സൈന്യം നടത്തിയത്.

ഹംസോണി, മൊഹമ്മദ്‌ഖേല്‍, മോസ്‌കി ഗ്രാമങ്ങളിലാണ് പാക് വ്യോമസേന ബോംബാക്രമണം നടത്തിയത്. വസീറിസ്താന്‍ മേഖലയില്‍ സായുധ വിഭാഗങ്ങളുമായി 2007ല്‍ സര്‍ക്കാര്‍ വെടിനിര്‍ത്തല്‍ പ്രഖ്യാപിച്ചശേഷം പാക് വ്യോമസേന നടത്തുന്ന ആദ്യ ആക്രമണമാണിത്. വ്യോമസേനയുടെ ആക്രമണത്തില്‍ നിരവധി സിവിലിയന്മാര്‍ കൊല്ലപ്പെട്ടതായും റിപ്പോര്‍ട്ടുണ്ട്. പരിക്കേറ്റവരെ കര്‍ഫ്യൂ കാരണം ആസ്പത്രികളിലേക്ക് മാറ്റാന്‍ കഴിഞ്ഞിട്ടില്ലെന്ന് വാര്‍ത്തയുണ്ട്.


അക്രമണത്തെ തുടര്‍ന്ന് സിവിലയന്മാര്‍ വസീറസ്താനില്‍ നിന്നും വ്യാപകമായി പലായനം ചെയ്യുന്നതായും റിപ്പോര്‍ട്ടുണ്ട്. ആക്രമണത്തില്‍ താലിബാന്‍ കമാന്‍ഡര്‍ അദ്‌നന്‍ റഷീദിന്റെ വീട് ആക്രമണത്തില്‍ തകര്‍ന്നു. ഞായറാഴ്ച വസീറിസ്താനിലെ ബനുവില്‍ സൈന്യത്തിന് നേരെ പാകിസ്ഥാന്‍ താലിബാന്‍ നടത്തിയ ബോംബാക്രമണത്തില്‍ ഇരുപത്തിയഞ്ചോളം സൈനികര്‍ കൊല്ലപ്പെട്ടിരുന്നു.  
    
</TEXT>
</DOC>