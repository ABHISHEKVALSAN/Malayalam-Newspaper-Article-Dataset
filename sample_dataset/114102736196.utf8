<DOC>
<DOCNO>114102736196.utf8</DOCNO>
<TEXT>


           അത്ഭുതക്കാഴ്ചയായി പുരാതന ' പുലിയള്ള് '     

Monday 27 October 2014 9:02 pm IST

        കൊച്ചി:'പുലിയള്ള്' എന്നറിയപ്പെടുന്ന പുരാതന ഗുഹ സര്‍ക്കാര്‍ അവഗണിക്കുന്നു. സംരക്ഷിക്കാന്‍ ആളില്ലാതെ ഏതു സമയവും തകരാവുന്ന അവസ്ഥയിലാണിത്. കേരളത്തിലെ അതിപുരാതന ഗുഹകളില്‍ ഒന്നാണ് ഇപ്പോള്‍ നാശത്തിന്റെ വക്കിലുള്ള പുലിയള്ള്.

മൂവാറ്റുപുഴയില്‍ നിന്ന് 15 കിലോമീറ്റര്‍ അകലെ രാമ്മംഗലം പഞ്ചായത്തില്‍പെട്ട ഊരമന ഗ്രാമത്തിലാണ് അത്ഭുത കാഴ്ചയായി നൂറ്റാണ്ടുകള്‍ പഴക്കമുള്ള ഗുഹ സ്ഥിതി ചെയ്യുന്നത്. വെട്ടുകല്ലിനോട് സാദൃശ്യമുള്ള കല്ലുകളാല്‍ നിര്‍മ്മിച്ച പുലിയള്ളിന്റെ കാലപ്പഴക്കം സ്ഥിരീകരിക്കാന്‍ ഇനിയും കഴിഞ്ഞിട്ടില്ല.

ഗുഹയുടെ കവാടത്തിലൂടെ ഉള്ളിലേക്ക് കയറിയാല്‍ എത്തിപ്പെടുന്നത് വിശാലമായ ഹാളിലേക്കാണ്. ഒരാള്‍ക്ക് എഴുന്നേറ്റു നില്‍ക്കാം. ഹാളില്‍ നിന്ന് അറ്റം നിര്‍ണ്ണയിക്കാനാവാത്ത മൂന്നു ഗുഹകളാണുള്ളത്. ഇവ ശത്രുക്കളില്‍ നിന്ന് രക്ഷനേടാനും വഴിതെറ്റിച്ചു തിരിച്ചുവിടാനും ഉദ്ദേശിച്ച് അന്നത്തെ നാട്ടുരാജാക്കന്‍മാര്‍ നിര്‍മിച്ചതാവാമെന്നാണു പണ്ഡിതന്‍മാര്‍ അഭിപ്രായപ്പെടുന്നത്.

പുലിയള്ളിനെപ്പറ്റി പിന്നില്‍ പല ഐതീഹ്യങ്ങളും നിലനില്‍ക്കുന്നുണ്ട്. കടമറ്റത്ത് കത്തനാര്‍ കാലിയെമേക്കാന്‍ പോയപ്പോള്‍ രാക്ഷസന്‍മാര്‍ അദ്ദേഹത്തെ പിടിച്ചുകൊണ്ടു പോവുകയും ഈ ഗുഹക്കുള്ളില്‍ തടവില്‍ പാര്‍പ്പിക്കുകയും ചെയ്തിരുന്നതായി കൊട്ടാരം ശങ്കുണ്ണിയുടെ ഐതീഹ്യമാലയിലുണ്ട്. പുലിയള്ളില്‍ നിന്നാണ് കത്തനാര്‍ക്ക് മാന്ത്രികശക്തി ലഭിച്ചതെന്നും പറയപ്പെടുന്നു.

പ്രാചീന ശിലായുഗത്തില്‍ മനുഷ്യര്‍ താമസിച്ചിരുന്നത് ഇത്തരം ഗുഹകളിലാണെന്നാണ് വാ മൊഴി. പണ്ടത്തെ രാജാക്കന്‍മാര്‍ തങ്ങളുടെ സമ്പാദ്യം സംരക്ഷിക്കുവാനും, ശത്രുക്കളില്‍ നിന്നും രക്ഷനേടുവാനും വേണ്ടി കൊട്ടാരങ്ങളും ഗുഹകളുമായി ബന്ധപ്പെട്ട് രഹസ്യ വാതിലുകള്‍ നിര്‍മ്മിച്ചിരുന്നു. ആ രഹസ്യ പാതകളില്‍ ഒന്നാകാം ഇത്. പുരാതന കാലത്ത് ഇവിടം വന മേഖലയായിരുന്നു.

ചരിത്ര പ്രാധാന്യമുള്ള ഈ ശേഷിപ്പുകള്‍ കണ്ടില്ലെന്ന് നടിക്കുകയാണ് സര്‍ക്കാരും വിനോദ സഞ്ചാര വകുപ്പും. വിനോദ സഞ്ചാരികളെ കേരളത്തിലേക്ക് ആകര്‍ഷിക്കാന്‍ സര്‍ക്കാര്‍ കിണഞ്ഞു പരിശ്രമിക്കുമ്പോഴാണ് അവരെ ആകര്‍ഷിക്കാവുന്ന പുലിയള്ള് അവഗണിക്കപ്പെടുന്നത്. സ്വകാര്യ വ്യക്തിയുടെ ഉടമസ്ഥതയിലാണു ചരിത്ര പ്രാധാന്യമുള്ള ഈ ഗുഹ സ്ഥിതി ചെയ്യുന്നത്.
    
</TEXT>
</DOC>