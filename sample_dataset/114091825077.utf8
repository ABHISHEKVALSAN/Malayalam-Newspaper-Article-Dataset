<DOC>
<DOCNO>114091825077.utf8</DOCNO>
<TEXT>


           ബഷീറിന്റെ തെരഞ്ഞെടുപ്പ് വിജയം സുപ്രീംകോടതി ശരിവച്ചു    

Thursday 18 September 2014 2:56 pm IST

        ന്യൂദല്‍ഹി: ഏറനാട് എംഎല്‍എ പി.കെ.ബഷീറിന്റെ തെരഞ്ഞെടുപ്പ് വിജയം സുപ്രീംകോടതി ശരിവച്ചു. എതിര്‍ സ്ഥാനാര്‍ഥി പി.വി.അന്‍വറിന്റെ ഹരജി കോടതി തള്ളി. ഉറവിടം വ്യക്തമാക്കാത്ത ഇലക്ട്രോണിക് തെളിവുകള്‍ സ്വീകാര്യമല്ലെന്ന് സുപ്രീംകോടതി വ്യക്തമാക്കി.

ബഷീറിനെതിരെ ഹര്‍ജിക്കാരന്‍ ഹാജരാക്കിയ സി.ഡി.കള്‍ ഉള്‍പ്പടെയുള്ള തെളിവുകള്‍ വിശ്വാസയോഗ്യമല്ലെന്നും കോടതി നിരീക്ഷിച്ചു. മനാഫ് വധ കേസില്‍ കുറ്റവിമുക്തനായ തനിക്കെതിരെ തെരഞ്ഞെടുപ്പ് വേളയില്‍ തെറ്റായ ആരോപങ്ങള്‍ ഉന്നയിക്കുകയും പോസ്റ്റര്‍, ലഘുലേഖ വിതരണം, ജീപ്പില്‍ പ്രചാരണം, പ്രസംഗം എന്നിവ നടത്തുകയും അതുവഴി പി.കെ.ബഷീര്‍ വ്യക്തിഹത്യ നടത്തിയെന്നും ഇത് തെരഞ്ഞെടുപ്പ് പെരുമാറ്റ ചട്ടത്തിന്റെ ലംഘനമാണെന്നും ചൂണ്ടിക്കാട്ടിയാണ് അന്‍വര്‍ സുപ്രീംകോടതിയെ സമീപിച്ചത്.

നേരത്തെ അന്‍വറിന്റെ ഹര്‍ജി ഹൈക്കോടതി തള്ളിയിരുന്നു. ഇതിനെത്തുടര്‍ന്നാണ് സുപ്രീംകോടതിയെ സമീപിച്ചത്.
    
</TEXT>
</DOC>