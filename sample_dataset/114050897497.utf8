<DOC>
<DOCNO>114050897497.utf8</DOCNO>
<TEXT>


           പത്ത് വയസുള്ള കുട്ടിക്കും സ്വന്തമായി അക്കൗണ്ട് തുടങ്ങാം- ആര്‍ബിഐ    

Thursday 8 May 2014 8:28 am IST

ന്യൂദല്‍ഹി: മാതാപിതാക്കളുടെ സഹായമില്ലാതെ തന്നെ കുട്ടികള്‍ക്കും ഇനി സ്വന്തമായി ബാങ്ക് അക്കൗണ്ട് തുടങ്ങാം. പത്ത് വയസ് പൂര്‍ത്തിയായ ഒരു കുട്ടിക്ക് സ്വന്തമായി അരുടേയും സഹായമില്ലാതെ തന്നെ അക്കൗണ്ട് ആരംഭിക്കാം.

ആര്‍ബിഐയാണ് ഇതു സംബന്ധിച്ച കാര്യം അറിയിച്ചത്. നിലവില്‍ പതിനെട്ട് വയസ്സിന് താഴെയുള്ളവര്‍ക്ക് മാതാപിതാക്കളോടൊപ്പം മാത്രമാണ് ബാങ്ക് അക്കൗണ്ടുകള്‍ കൈകാര്യം ചെയ്യാന്‍ സാധിച്ചിരുന്നത്. ഇതോടൊപ്പം തന്നെ ഇന്റര്‍നെറ്റ് ബാങ്കിംഗ്, എടിഎം, ഡെബിറ്റ് കാര്‍ഡ്, ചെക്ക് ബുക്ക് തുടങ്ങിയ സൗകര്യങ്ങളും കുട്ടികള്‍ക്കായി ആര്‍ബിഐ അനുവദിക്കുന്നുണ്ട്.

എന്നാല്‍ കുട്ടികളുടെ ഇത്തരം അക്കൗണ്ടുകളില്‍ നിക്ഷേപിക്കാവുന്ന തുകയ്ക്ക് ആര്‍ബിഐ ഒരു പരിധി നിശ്ചയിച്ചിട്ടുണ്ട്. അക്കൗണ്ട് തുറക്കാനുദ്ദേശിക്കുന്ന കുട്ടികളുടെ എത്തരത്തിലുള്ള രേഖകളാണ് ആവശ്യപ്പെടേണ്ടത് എന്ന കാര്യത്തിലും ബാങ്കുകള്‍ തീരുമാനമെടുക്കുമെന്ന് ആര്‍ബിഐ വ്യക്തമാക്കി.

രണ്ട് വര്‍ഷത്തേക്ക് അക്കൗണ്ടുകളില്‍ പണം ഇടപാടുകള്‍ നടന്നില്ലെങ്കില്‍ പോലും പ്രത്യേക ചാര്‍ജ്ജുകള്‍ ഈടാക്കരുതെന്നും ബാങ്കുകള്‍ക്ക് ആര്‍ബിഐയുടെ നിര്‍ദ്ദേശമുണ്ട്. ഉപഭോക്താക്കളുടെ കഷ്ടതകളില്‍ ബാങ്കുകള്‍ മുതലെടുപ്പ് നടത്തരുതെന്നും ആര്‍ബിഐ നിര്‍ദ്ദേശിച്ചിട്ടുണ്ട്.
    
</TEXT>
</DOC>