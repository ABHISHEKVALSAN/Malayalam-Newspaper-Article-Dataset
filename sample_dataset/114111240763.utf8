<DOC>
<DOCNO>114111240763.utf8</DOCNO>
<TEXT>


           ആശങ്കകള്‍ക്കിടെ കാതിക്കുടം ജനകീയസമരം എട്ടാം വര്‍ഷത്തിലേക്ക്    

Wednesday 12 November 2014 7:25 pm IST

        തൃശൂര്‍: ചെറുത്തു നില്‍പ്പിന്റെയും പോരാട്ടത്തിന്റെയും ജനകീയ വേദിയായി മാറിയ കാതിക്കുടം സമരം എട്ടാം വര്‍ഷത്തിലേക്ക് കടക്കുമ്പോള്‍ ഉയരുന്നത് പുതിയ ആശങ്കകള്‍.

വായുവും വെള്ളവും മലിനമാക്കി നിറ്റാ ജലാറ്റിന്‍ കമ്പനി തങ്ങളുടെ നിലനില്‍പ്പു തന്നെ അപകടത്തിലാക്കിയെന്ന് തിരിച്ചറിഞ്ഞതോടെയാണ് കാര്‍ഷിക ഗ്രാമമായ കാതിക്കുടത്തെ ജനങ്ങള്‍ 2007 ഡിസംബറില്‍ അന്തിമ സമരത്തിനിറങ്ങിയത്. അനിശ്ചിതമായി തുടരുന്ന സഹന സമരം ഏഴു വര്‍ഷം പൂര്‍ത്തിയാകുമ്പോഴാണ് കമ്പനിയുടെ ഓഫീസ് കൊച്ചിയില്‍ അടിച്ചു തകര്‍ക്കപ്പെട്ടത്. ഇതിന് മാവോയിസ്റ്റ് സംഘടനകളുമായി ബന്ധമുണ്ടെന്ന് ആരോപണമുയര്‍ന്നതോടെ പുതിയ ആശങ്കകള്‍ ഉടലെടുത്തിരിക്കുകയാണ്. അക്രമത്തിന് സമരവുമായി ബന്ധമില്ലെന്നും സമരം പൊളിക്കാനുള്ള കമ്പനിയുടെ തന്ത്രമാണ് ഇതിന് പിന്നിലെന്നുമാണ് ആക്ഷന്‍ കമ്മറ്റിയുടെ നിലപാട്.

മൃഗങ്ങളുടെ എല്ല് പൊടിച്ചുണ്ടാക്കുന്ന ഓസീനാണ് കാതിക്കുടത്തെ കമ്പനിയില്‍ ഉത്പാദിപ്പിക്കുന്നത്. ജലാറ്റിന്‍ നിര്‍മ്മിക്കുന്നതിനാവശ്യമായ അസംസ്‌കൃത വസ്തുവാണിത്. 1979ല്‍ കേരള കെമിക്കല്‍സ് ആന്റ് പ്രോട്ടീന്‍ എന്ന പേരില്‍ ആരംഭിച്ച കമ്പനിയുടെ ഓഹരി ജപ്പാന്‍ ആസ്ഥാനമായ നിറ്റാ ജലാറ്റിന്‍ ഏറ്റെടുക്കുകയായിരുന്നു. അന്തരീക്ഷ മലിനീകരണവും ജല മലിനീകരണവുമാണ് നാട്ടുകാരുടെ ഉറക്കം കെടുത്തിയത്. പ്രാദേശികമായി നടന്ന ഒറ്റപ്പെട്ട സമരങ്ങള്‍ ഉദ്ദേശിച്ച ഫലം ചെയ്യാതെ വന്നപ്പോള്‍ ആക്ഷന്‍ കമ്മറ്റി രൂപീകരിച്ച് 2007ല്‍ ജനകീയ സമരം തുടങ്ങി. രണ്ട് വര്‍ഷത്തിനുള്ളില്‍ സമരത്തിന് വേരോട്ടമുണ്ടായി. കമ്പനിയെ എതിര്‍ത്തും അനുകൂലിച്ചും നിരവധി പഠന റിപ്പോര്‍ട്ടുകളും ഇതിനിടെ പുറത്തിറങ്ങി. 2013 മെയ് മാസത്തില്‍ ചാലക്കുടിപ്പുഴയില്‍ വ്യാപകമായി മത്സ്യം ചത്തു പൊന്തിയത് കമ്പനിയിലെ മാലിന്യം മൂലമാണെന്ന് ആരോപണമുയര്‍ന്നതോടെ സമരം ശക്തമായി. കഴിഞ്ഞ വര്‍ഷം ജൂലായ് 21ന് നടന്ന പോലീസ് ലാത്തിച്ചാര്‍ജ്ജ് സമരത്തെ ദേശീയ തലത്തിലെത്തിച്ചു. പുഴയിലേക്ക് മാലിന്യം തള്ളാന്‍ കമ്പനി സ്ഥാപിച്ച പൈപ്പ് ജനകീയമായി എടുത്ത് മാറ്റുമെന്ന് പ്രഖ്യാപിച്ച് ആക്ഷന്‍ കമ്മറ്റി പുഴയിലേക്ക് മാര്‍ച്ച് നടത്തി. വന്‍ പോലീസ് സന്നാഹം ലാത്തിയുമായി മാര്‍ച്ചിനെ നേരിട്ടതോടെ സ്ത്രീകളുള്‍പ്പെടെ നൂറുകണക്കിനാളുകള്‍ക്ക് പരിക്കേറ്റു. വാഹനങ്ങളും വീടുകളും തല്ലിത്തകര്‍ത്തു. നഷ്ടപരിഹാരം നല്‍കണമെന്ന് ആവശ്യമുയര്‍ന്നെങ്കിലും സര്‍ക്കാര്‍ ചെവിക്കൊണ്ടിട്ടില്ല.

തീവ്ര ഇടത്-മുസ്ലീം സംഘടനകളുടെ ഇടപെടലാണ് സമരത്തെ സംഘര്‍ഷത്തിലേക്ക് നയിച്ചതെന്ന് അന്നും ആരോപണമുയര്‍ന്നു. ജനകീയ സമരങ്ങള്‍ മുതലെടുത്ത് സ്വാധീനമുറപ്പിക്കാന്‍ മാവോയിസ്റ്റുകള്‍ക്ക് പദ്ധതിയുണ്ടെന്ന് നേരത്തെ റിപ്പോര്‍ട്ടുകളുണ്ടായിരുന്നു. മാവോയിസ്റ്റുകളുടേതെന്ന പേരില്‍ പുറത്തിറങ്ങിയ ലഘുലേഘഖകളില്‍ കാതിക്കുടം സമരത്തെ പേരെടുത്ത് പരാമര്‍ശിച്ചിട്ടുണ്ട്. ജനകീയ പ്രശ്‌നങ്ങളില്‍ ഭരണകൂടം മുഖം തിരിക്കുന്നതാണ് രാജ്യദ്രോഹ ശക്തികള്‍ക്ക് പ്രോത്സാഹനമാകുന്നത്. വര്‍ഷങ്ങളായി തുടരുന്ന സമരത്തെ അനുഭാവപൂര്‍വം കാണാനോ ജനങ്ങളുടെ ആശങ്ക പരിഹരിക്കാനോ സംസ്ഥാന സര്‍ക്കാര്‍ തയ്യാറാകുന്നുമില്ല. പുതിയ വാര്‍ത്തകള്‍ സമരരംഗത്തുള്ള പ്രദേശവാസികളെയും ആശങ്കയിലാഴ്ത്തുന്നു.

വിവിധ കോടതികളില്‍ നിറ്റാ ജലാറ്റിന്‍ കമ്പനിയുടെ നിയമലംഘനങ്ങള്‍ക്കെതിരെ മുപ്പതോളം കേസുകള്‍ ആക്ഷന്‍ കമ്മറ്റി നടത്തുന്നുണ്ട്. സമരവുമായി ബന്ധപ്പെട്ട് ആക്ഷന്‍ കമ്മറ്റിക്കെതിരെ അമ്പതോളം കേസുകളുമുണ്ട്. ഇതില്‍ സ്ത്രീകളുള്‍പ്പെടെ ഇരുനൂറോളം പേര്‍ പ്രതികളാണ്. അക്രമസമരമല്ല തങ്ങളുടെ ലക്ഷ്യമെന്നും കൊച്ചിയിലെ സംഭവം പൊതുസമഹത്തെയും കോടതിയെയും തെറ്റിദ്ധരിപ്പിക്കാന്‍ കമ്പനി തന്നെ ആസൂത്രണം ചെയ്തതാണെന്നും ആക്ഷന്‍ കമ്മറ്റി ചെയര്‍മാന്‍ അനില്‍കുമാര്‍ പറഞ്ഞു. നേരത്തെയും ഇത്തരത്തിലുള്ള നാടകങ്ങള്‍ അരങ്ങേറിയിട്ടുണ്ട്. ഏതന്വേഷണത്തെയും സ്വാഗതം ചെയ്യുന്നതായും അദ്ദേഹം വ്യക്തമാക്കി.
    
</TEXT>
</DOC>