<DOC>
<DOCNO>114031784133.utf8</DOCNO>
<TEXT>


           സമരാഗ്നിയില്‍ വിരിഞ്ഞ പദ്മം    

Monday 17 March 2014 11:03 pm IST

ചാനല്‍ ക്യാമറകള്‍ കണ്ണടയ്ക്കുമ്പോള്‍ അവസാനിച്ചുപോകുന്ന ഷര്‍ട്ടുലയാത്ത "ജനകീയസമരങ്ങളുടെ" ഇക്കാലത്ത്‌ സമരാഗ്നിയില്‍ വിരിഞ്ഞ പൊന്‍താമരപോലെ സമരനായകനായ സി.കെ. പദ്മനാഭന്‍. വയനാട്ടിലെ ആദിവാസി കോളനികളില്‍ അടിച്ചമര്‍ത്തപ്പെട്ട ജനതയുടെ അവകാശ പോരാട്ടങ്ങളില്‍ നിന്ന്‌ തുടങ്ങി അടിയന്തിരാവസ്ഥക്കെതിരായ ചെറുത്തുനില്‍പ്പിലൂടെ വളര്‍ന്ന്‌ ബിജെപിയെ കേരളത്തിലെ സുപ്രധാന രാഷ്ട്രീയ ശക്തിയായി വളര്‍ത്തിയെടുക്കുന്നതില്‍ വരെ ആ സമര തീഷ്ണത നിറഞ്ഞുനില്‍ക്കുന്നു. കേരളം പോലെയൊരു സംസ്ഥാനത്ത്‌ ബിജെപി പോലെയൊരു പാര്‍ട്ടി നേരിട്ട പ്രതിസന്ധികളില്‍ പതറാതെ പിടിച്ചുനില്‍ക്കാന്‍ ഈ കരുത്താണ്‌ പത്മനാഭന്‌ തുണയായത്‌.
പിറന്നുവീണ മണ്ണില്‍ നിന്ന്‌ വയനാട്ടിലെ ആദിവാസികള്‍ പറിച്ചെറിയപ്പെട്ടപ്പോള്‍ അവര്‍ക്കുവേണ്ടി ആദിവാസി സംഘത്തിന്റെ നേതൃത്വത്തില്‍ 1970 കളില്‍ നടത്തിയ അവകാശപ്പോരാട്ടം വയനാടിന്റെ ചരിത്രത്തിലെ സുപ്രധാന അധ്യായമാണ്‌. പിറന്നത്‌ കമ്മ്യൂണിസ്റ്റ്‌ കുടുംബത്തിലാണെങ്കിലും പിന്നീട്‌ ആര്‍.എസ്‌.എസ്‌- ജനസംഘപ്രവര്‍ത്തനത്തില്‍ പദ്മനാഭന്‍ ആകൃഷ്ടനായി. 68ല്‍ ആര്‍എസ്‌എസ്‌ പ്രഥമവര്‍ഷ സംഘശിക്ഷാവര്‍ഗ്‌ പൂര്‍ത്തിയാക്കി ഏഴിമലയില്‍ 1 വര്‍ഷം വിസ്താരക്കായി പ്രവര്‍ത്തിച്ചു. പിന്നീട്‌ കണ്ണൂര്‍ അസംബ്ലി മണ്ഡലം ജനസംഘം സംഘടനാ കാര്യദര്‍ശിയായി പ്രവര്‍ത്തിച്ചതിനു ശേഷമാണ്‌ വയനാട്‌ മേഖല ഓര്‍ഗനൈസിംഗ്‌ സെക്രട്ടറിയായി ചുമതലയേല്‍ക്കുന്നത്‌.
അന്യാധീനപ്പെട്ട ആദിവാസി ഭൂമി തിരിച്ചുപിടിക്കാനുള്ള വയനാട്ടിലെ ആദ്യ സമരങ്ങളിലൊന്നെന്ന്‌ വിശേഷിപ്പിക്കപ്പെടാവുന്ന കാവുംമന്ദം ചെക്കണ്ടിമിറ്റം സമരത്തെക്കുറിച്ച്‌ പറയുമ്പോള്‍ പദ്മനാഭന്‌ പഴയ സമരാവേശം. കുറിച്യ സമുദായത്തില്‍പ്പെട്ടവരുടെ 12 ഏക്രയോളം ഭൂമി കയ്യേറിയവര്‍ക്കെതിരെ നടത്തിയ പോരാട്ടത്തില്‍ അക്രമവും പോലീസ്‌ കേസുമൊക്കെ നേരിടേണ്ടിവന്നു. ആദിവാസി സംഘം നേതാവ്‌ സി. എ കുഞ്ഞിരാമന്‍നായരെ അക്രമികള്‍ അടിച്ചു പരിക്കേല്‍പ്പിച്ചപ്പോള്‍ പദ്മനാഭനും സംഘവുമാണ്‌ സ്ഥലത്തെത്തുന്നത്‌. കളരി മുറകളറിയാമെന്ന ഹുങ്കില്‍ എതിരിടാന്‍ വന്ന അക്രമികളെ മലയൊടു തുല്യം പ്രതിരോധിക്കാന്‍ പദ്മനാഭനും സംഘത്തിനും കഴിഞ്ഞു. പോലീസ്‌ എത്തുമ്പോഴേക്കും അക്രമികള്‍ സ്ഥലം വിട്ടിരുന്നു. നീണ്ട സമരത്തിനൊടുവില്‍ ഭൂമി ആദിവാസികള്‍ക്ക്‌ തിരികെ കിട്ടി. വയനാടിന്റെ ചരിത്രം മാറിത്തുടങ്ങിയ മുഹൂര്‍ത്തമായിരുന്നു അത്‌. ആദിവാസികള്‍ ആരുടെയും അടിമകളല്ലെന്ന്‌ തെളിയിച്ച ആദ്യ സമരം.
വയനാട്ടിന്റെ മുക്കിലും മൂലയിലും നടന്ന ഭൂസമരങ്ങളില്‍ ആദിവാസി സംഘം കാടിന്റെ മക്കള്‍ക്ക്‌ തുണയേകി. പി. പരമേശ്വരന്‍, കെ.ജി. മാരാര്‍ തുടങ്ങിയവര്‍ സമരത്തിന്‌ മാര്‍ഗ്ഗദര്‍ശനമേകി. സര്‍ക്കാറിന്‌ ലെവിനെല്ല്‌ നല്‍കണമെന്ന ഉത്തരവിനെതിരെയും ശക്തമായ സമരം നടന്നു. സര്‍ക്കാര്‍ വഴങ്ങി. ഉത്തരവ്‌ പിന്‍വലിച്ചു. കൂട്ടുകുടുംബമായി കഴിഞ്ഞിരുന്ന ആദിവാസി ജനതയ്ക്ക്‌ ആശ്വാസകരമായ ഒന്നായിരുന്നു ഇത്‌. കെ.ജി.മാരാരുടെ നേതൃത്വത്തില്‍ നടന്ന മാനന്തവാടി താലൂക്ക്‌ ഓഫീസ്‌ പിക്കറ്റിംഗ്‌ ഈ സമരത്തിലെ സുപ്രധാനമായ ഒന്നാണ്‌.
ആദിവാസി വിഭാഗങ്ങളിലെ ഏറ്റവും പിന്നാക്കം നില്‍ക്കുന്ന കാട്ടുനായ്ക്ക വിഭാഗത്തിന്റെ ഭൂമി കയ്യേറിയവര്‍ക്കെതിരെ നടന്ന മുട്ടില്‍ കോല്‍പ്പാറ സമരത്തിലും സമരനായകനായി സി.കെ. തന്നെ. കാടിന്റെ മക്കളെ കുടിയിറക്കാനുള്ള കയ്യേറ്റ രാഷ്ട്രീയത്തെ വയനാട്‌ ജില്ലയില്‍ ഒരു പരിധിവരെ തടഞ്ഞുനിര്‍ത്തിയതില്‍ സി.കെ. പദ്മനാഭന്റെ നേതൃത്വത്തിലുള്ള സമരത്തിന്‌ കഴിഞ്ഞു.
അടിയന്തിരാവസ്ഥക്കെതിരായ സമരത്തില്‍ മിസാ നിയമപ്രകാരം 16 മാസക്കാലം വിയ്യൂര്‍ സെന്‍ട്രല്‍ ജയിലില്‍ കഴിഞ്ഞു. തൃശൂരില്‍ സമരത്തില്‍ പങ്കെടുത്ത്‌ അറസ്റ്റ്‌ വരിക്കുകയായിരുന്നു സി.കെ. പദ്മനാഭന്‍. ഇന്ദിരാഗാന്ധിയുടെ ചാരസംഘത്തിന്റെ കണ്ണുകള്‍ വെട്ടിച്ചുകൊണ്ട്‌ ആര്‍എസ്‌എസും ജനസംഘവും നടത്തിയ ഒളിപ്രവര്‍ത്തനത്തില്‍ സി.കെ. പദ്മനാഭനെ അറസ്റ്റ്‌ ചെയ്യാന്‍ കഴിയാതെ പോലീസ്‌ നാണം കെടുകയായിരുന്നു.
ജനതാഭരണകാലത്ത്‌ ജനതാപാര്‍ട്ടി കോഴിക്കോട്‌ ജില്ലാ ജനറല്‍ സെക്രട്ടറിയായി പ്രവര്‍ത്തിച്ച സി.കെ. പദ്മനാഭന്‍, എം. കമലം, സി.കെ. നാണു, എബ്രഹാം മാനുവല്‍ എന്നിവരോടൊപ്പം ജനതാപാര്‍ട്ടിയുടെ ജില്ലയിലെ അമരക്കാരനായി പ്രവര്‍ത്തിച്ചു.
ഭാരതത്തെ ഏകഭക്ഷ്യമേഖലയായി പ്രഖ്യാപിക്കാന്‍ വേണ്ടിയുള്ള ഐതിഹാസിക സമരം, ബംഗ്ലാദേശ്‌ വിരുദ്ധ സമരം, കാപ്പി കര്‍ഷകസമരം തുടങ്ങിയ നിരവധി സമര പോരാട്ടങ്ങള്‍ സി.കെ. പദ്മനാഭന്റെ ജീവിത ചിത്രത്തെ കൂടുതല്‍ മിഴിവുറ്റതാക്കുന്നു.
വയനാട്‌ ജില്ല വേണമെന്ന ആവശ്യം ആദ്യം ഉയര്‍ത്തിയ ഭാരതീയ ജനസംഘത്തിന്റെയും ആദിവാസി സംഘത്തിന്റെയും നേതൃത്വം അക്കാലത്ത്‌ സി.കെ. പദ്മനാഭനായിരുന്നു.
കാവുമ്പായി സമര സഖാവ്‌ അനന്തന്‍ നമ്പ്യാരുടെയും സി.കെ. ദേവകി അമ്മയുടെയും മകനായി ജനിച്ച സി.കെ. പദ്മനാഭന്‍ തുടര്‍ച്ചയായ രണ്ട്‌ തവണകളായി 6 വര്‍ഷക്കാലം സംസ്ഥാന പ്രസിഡന്റായി ബിജെപിയെ നയിച്ചു. പാലക്കാട്‌, കാസര്‍കോട്‌, തിരുവനന്തപുരം ലോകസഭാമണ്ഡലങ്ങളില്‍ സ്ഥാനാര്‍ത്ഥിയായും മഞ്ചേശ്വരം, കുണ്ടമംഗലം മണ്ഡലങ്ങളില്‍ നിയമസഭാ സ്ഥാനാര്‍ത്ഥിയായും മത്സരിച്ച പരിചയവും പദ്മനാഭനുണ്ട്‌. സ്വതസിദ്ധമായ ഊര്‍ജ്ജപ്രവാഹം ചുറ്റും പരത്തി സാഹചര്യങ്ങളെ അനുകൂലമാക്കി മാറ്റിയെടുക്കാന്‍ കഴിവുള്ള സി.കെ. സിനിമയിലും ഒരു കൈ നോക്കിയിട്ടുണ്ട്‌. കെ.കെ. റോഡ്‌ എന്ന സിനിമയില്‍ മുഖ്യമന്ത്രിയുടെ റോളില്‍ സി.കെ. പദ്മനാഭന്‍ തകര്‍ത്തഭിനയിച്ചു. പി.സി. ജോര്‍ജ്‌, വാസവന്‍, ടി.എന്‍. പ്രതാപന്‍ എന്നിവരായിരുന്നു സഹനടന്മാര്‍.
എം.കെ. മുനീറിന്റെ ഗാനവും ഉണ്ടായിരുന്നു സിനിമയക്ക്‌ പിന്നണിയില്‍. കേരള പോലീസ്‌ എന്ന മറ്റൊരു സിനിമയിലും സി.കെ. പദ്മനാഭന്‍ അഭിനയിച്ചിട്ടുണ്ട്‌. ലോകസമാധാനത്തെക്കുറിച്ച്‌ വാഷിംഗ്ടണില്‍ നടന്ന അന്തര്‍ദ്ദേശീയ സെമിനാറിലും സി.കെ. പദ്മനാഭന്‍ പങ്കെടുത്തിട്ടുണ്ട്‌.
സൈദ്ധാന്തിക ജാടകള്‍ ഇല്ലാതെ സാധാരണ ജനങ്ങള്‍ക്കിടയില്‍ പ്രവര്‍ത്തിച്ച്‌ അവരുടെ പ്രശ്നങ്ങള്‍ക്ക്‌ വേണ്ടി നിലകൊണ്ട പാരമ്പര്യമാണ്‌ സി.കെ. പദ്മനാഭന്റെ രാഷ്ട്രീയ മൂലധനം.
എം. ബാലകൃഷ്ണന്‍

</TEXT>
</DOC>