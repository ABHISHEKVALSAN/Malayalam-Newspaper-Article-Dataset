<DOC>
<DOCNO>114012470752.utf8</DOCNO>
<TEXT>


           സര്‍വേ : ബിജെപിക്ക്‌ ഒറ്റയ്ക്ക്‌ 212+     

Friday 24 January 2014 10:25 pm IST

ന്യൂദല്‍ഹി: ഇപ്പോള്‍ ലോക്സഭാ തെരഞ്ഞെടുപ്പു നടത്തിയാല്‍ ബിജെപി ഏറ്റവും വലിയ ഒറ്റക്കക്ഷിയാകുമെന്നു മാത്രമല്ല 212 സീറ്റിലേറെ കിട്ടുമെന്നും സര്‍വേ റിപ്പോര്‍ട്ട്‌. നരേന്ദ്ര മോദിയെ പ്രധാനമന്ത്രി സ്ഥാനത്തേക്കു പിന്തുണക്കുന്നവര്‍ 47 ശതമാനമാണ്‌. രാഹുലിന്‌ അതിന്റെ മൂന്നിലൊന്നു പിന്തുണയില്ല, 15 ശതമാനം മാത്രം. 
ഇപ്പോള്‍ തെരഞ്ഞെടുപ്പു നടന്നാല്‍ ബിജെപിക്ക്‌ 1999-ല്‍ കിട്ടിയ 182 സീറ്റിനേക്കാള്‍ വലിയ കുതിപ്പു നേടുമെന്നുമാണ്‌ സര്‍വേ റിപ്പോര്‍ട്ട്‌. ഇന്ത്യാ ടുഡേ-സി വോട്ടര്‍ സര്‍വേയുടെ റിപ്പോര്‍ട്ടില്‍ ഇപ്പോഴത്തെ രാഷ്ട്രീയ സ്ഥിതിയില്‍ 30 ശതമാനം വോട്ട്‌ ബിജെപി ഒറ്റയ്ക്കു നേടുമെന്നാണ്‌ വിലയിരുത്തുന്നത്‌. ഗുജറാത്ത്‌, രാജസ്ഥാന്‍,മദ്ധ്യപ്രദേശ്‌, ഛത്തീസ്ഗഢ്‌, ഹിമാചല്‍, ഉത്തരാഖണ്ഡ്‌, ഗോവ, ഝാര്‍ഖണ്ഡ്‌ എന്നിവിടങ്ങളില്‍ കോണ്‍ഗ്രസിന്റെ ഒലിച്ചുപോക്ക്‌ സമ്പൂര്‍ണ്ണമായിരിക്കുമെന്നാണ്‌ സര്‍വേ ഫലത്തിന്റെ വിലയിരുത്തല്‍. 
മഹാരാഷ്ട്ര, പഞ്ചാബ്‌ എന്നിവിടങ്ങളിലും സ്ഥിതി വ്യത്യസ്തമല്ല. കര്‍ണാടകയിലും ആസാമിലുമാണ്‌ സര്‍വേയില്‍ കോണ്‍ഗ്രസിനു മുഖം രക്ഷിക്കാന്‍ സാധ്യത കൊടുക്കുന്ന സംസ്ഥാനങ്ങള്‍. കര്‍ണാടകയില്‍ യഡ്യൂരപ്പയുടെ മടങ്ങിവരവിന്റെ സ്വാധീനം നിര്‍ണയിക്കും മുമ്പാണ്‌ സര്‍വേ നടത്തിയത്‌. 
സീറ്റെണ്ണത്തില്‍ രണ്ടക്കം തികയ്ക്കാന്‍ കോണ്‍ഗ്രസ്‌ ഈ തെരഞ്ഞെടുപ്പില്‍ വിഷമിക്കുമെന്നാണ്‌ സര്‍വേ നിരീക്ഷണം. ഒറീസ, ആന്ധ്ര, കേരളം, ബംഗാള്‍, ജമ്മു കാശ്മീര്‍, തമിഴ്‌നാട്‌ എന്നിവിടങ്ങളില്‍ കോണ്‍ഗ്രസ്‌ തൂത്തെറിയപ്പെടും. പക്ഷേ, ബിജെപിക്കു പൊതുവേ ശക്തികുറഞ്ഞ ഇവിടങ്ങളില്‍ പ്രാദേശിക പാര്‍ട്ടികള്‍ക്കായിരിക്കും നേട്ടമെന്നു സര്‍വേ വിലയിരുത്തുന്നു. ടിഎംസി, ബിജെഡി, എഐഎഡിഎംകെ, വൈഎസ്‌ആര്‍ സിപി, ടിആര്‍എസ്‌, ടിഡിപി, ഇടതു കക്ഷികള്‍ എന്നിവയ്ക്കായിരിക്കും ഇവിടങ്ങളില്‍ മേല്‍ക്കൈ. 
നിര്‍ണായക സംസ്ഥാനങ്ങളായ യുപി, ബീഹാര്‍ എന്നിവിടങ്ങളില്‍ 15 വര്‍ഷത്തിനു ശേഷം ഉണ്ടാകാന്‍ പോകുന്ന വമ്പിച്ച രാഷ്ട്രീയ മാറ്റത്തിന്റെ കാറ്റ്‌ നരേന്ദ്ര മോദിക്ക്‌ അനുകൂലമാണെന്ന്‌ സര്‍വേ റിപ്പോര്‍ട്ടു പറയുന്നു. 
ഇന്നു തെരഞ്ഞെടുപ്പു നടത്തിയാല്‍ എന്‍ഡിഎക്ക്‌ 212 സീറ്റുകിട്ടും. ഭൂരിപക്ഷത്തിനു വെറും 60 സീറ്റിന്റെ കുറവ്‌. എന്നാല്‍ വരും ദിവസങ്ങളില്‍ യുപിയിലും ബീഹാറിലും ഉണ്ടാകാന്‍ പോകുന്ന രാഷ്ട്രീയ തരംഗം മോദിയുടെ വ്യക്തമായ വിജയത്തിനു സഹായകരമാകുമെന്ന്‌ സര്‍വേ പറയുന്നു. 
ബിജെപി ഒറ്റക്ക്‌ 200 കടക്കും. അതോടെ എന്‍ഡിഎയിലേക്ക്‌ പ്രാദേശിക പാര്‍ട്ടികളുടെ ഒഴുക്കുണ്ടാകും. അതില്‍ ബിജെപിക്ക്‌ ഇഷ്ടാനുസരണം സഖ്യകക്ഷികളെ തിരഞ്ഞെടുക്കാനുള്ള അവസരം ഉണ്ടാകും. 1982-ല്‍ ബിജെപിക്ക്‌ എട്ടു ശതമാനമായിരുന്നു വോട്ട്‌. രണ്ടു സീറ്റാണു കിട്ടിയത്‌. 1989-ല്‍ ഒമ്പതു ശതമാനം സീറ്റു നേടിയപ്പോള്‍ സീറ്റ്‌ 84 ആയി. ഇത്തവണ ബിജെപിക്ക്‌ 30 ശതമാനം വോട്ടു കിട്ടുമെന്നാണ്‌ വിലയിരുത്തപ്പെടുന്നത്‌. 
യുപിയില്‍ ബിജെപിക്ക്‌ 20 സീറ്റു കൂടാം, (50 ആകും) കോണ്‍ഗ്രസിനു 17 കുറയും. ബീഹാറില്‍ ബിജെപിക്ക്‌ 10 സീറ്റു കൂടും. 22 ആകും. നിതീഷ്‌ കുമാറിന്റെ ജനതാ ദളിന്‌ 16 സീറ്റു കുറഞ്ഞ്‌ നാലു സീറ്റാകും. മദ്ധ്യപ്രദേശില്‍ ആറു സീറ്റു കൂടി 22 ആകും. കോണ്‍ഗ്രസിന്‌ ആറു കുറഞ്ഞ്‌ വട്ടപ്പൂജ്യമാകാം. രാജസ്ഥാനില്‍ 17 സീറ്റുകൂടി 21 ആകും ബിജെപിയുടെ സീറ്റെണ്ണം. കോണ്‍ഗ്രസ്‌ 17 കുറഞ്ഞ്‌ മൂന്നാകും. ഹരിയാനയില്‍ ബിജെപിക്ക്‌ ആറു സീറ്റും കോണ്‍ഗ്രസിന്‌ ഒന്നുമാണ്‌ സര്‍വേ പ്രവചിക്കുന്നത്‌. 
പ്രധാനമന്ത്രിപദത്തിലേക്ക്‌ ജനങ്ങള്‍ കാണുന്ന നരേന്ദ്ര മോദിക്ക്‌ 47 ശതമാനം ജനങ്ങളുടെ പിന്തുണയുള്ളപ്പോള്‍ കോണ്‍ഗ്രസ്‌ നേതാവ്‌ രാഹുല്‍ ഗാന്ധി അടുത്തെങ്ങും എതുന്നില്ല. മൂന്നിലൊന്നു പിന്തുണ പോലും രാഹുലിനില്ല. വെറും 15 ശതമാനം പേരാണ്‌ കുട്ടിഗ്ഗാന്ധിയെ പിന്തുണയ്ക്കുന്നത്‌. മൂന്നാം സ്ഥാനത്തുള്ളത്‌ നിതീഷ്‌ കുമാറാണ്‌, ഒമ്പതു ശതമാനം പേര്‍.
    
</TEXT>
</DOC>