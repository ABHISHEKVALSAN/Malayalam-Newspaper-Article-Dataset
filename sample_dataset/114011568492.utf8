<DOC>
<DOCNO>114011568492.utf8</DOCNO>
<TEXT>


           ഗുരുവായൂര്‍ വിവാദത്തിന്‌ പിന്നില്‍ ദേവസ്വം ബോര്‍ഡിന്റെ ഹിന്ദുവിരോധം    

Wednesday 15 January 2014 10:42 pm IST

        തൃശൂര്‍: കേരളത്തില്‍ തുടര്‍ച്ചയായി ഉണ്ടാവുന്ന ക്ഷേത്രങ്ങളുമായി ബന്ധപ്പെട്ട വിവാദങ്ങള്‍ക്ക്‌ പിന്നില്‍ ഹിന്ദുസമൂഹത്തെ തകര്‍ക്കാനുള്ള ദുഷ്ടലാക്ക്‌. സംസ്ഥാനത്തെ മഹാക്ഷേത്രങ്ങളുടെ ഭരണമെല്ലാം ദേവസ്വം ബോര്‍ഡുകള്‍ക്ക്‌ കീഴിലാണ്‌. മാറിമാറി വരുന്ന ഭരണകക്ഷികളുടെ പ്രതിനിധികളാണ്‌ ദേവസ്വംബോര്‍ഡിന്റെ തലപ്പത്തിരിക്കാറ്‌. പരിഷ്ക്കരണ മുദ്രാവാക്യം ഉയര്‍ത്തുകയും നാടുനീളെ പ്രസംഗിച്ച്‌ നടക്കുകയും ചെയ്യുന്ന ഇവര്‍ ക്ഷേത്രാചാരങ്ങളിലെ കാലഘട്ടത്തിനനുസരിച്ചുള്ള പരിഷ്ക്കരണ പ്രവര്‍ത്തനങ്ങള്‍ക്ക്‌ നേരെ മുഖം തിരിച്ച്‌ നില്‍ക്കാറാണ്‌ പതിവ്‌. വിവാദങ്ങളിലൂടെ ക്ഷേത്രങ്ങളെയും ഹിന്ദുസമൂഹത്തെയും നാണംകെടുത്തുകയും ഹിന്ദുസമൂഹത്തില്‍ ഉയര്‍ന്ന്‌ വരികയും ചെയ്യുന്ന നവോത്ഥാനങ്ങളെ അട്ടിമറിച്ച്‌ ക്ഷേത്രഭരണം നിലനിര്‍ത്തുകയെന്ന കുടിലതന്ത്രമാണ്‌ ബോര്‍ഡ്‌ അധികൃതര്‍ അനുവര്‍ത്തിക്കുന്നത്‌. 
കഴിഞ്ഞദിവസം ഗുരുവായൂരില്‍ ഉണ്ടായ പ്രശ്നത്തിലും ഇതേനിലപാടാണ്‌ ദേവസ്വം ബോര്‍ഡ്‌ കൈക്കൊണ്ടത്‌. ഇടത്തിരിക്കാവ്‌ ഭഗവതിക്ഷേത്രത്തില്‍ പഞ്ചവാദ്യ അവതരണത്തിനെത്തിയ കല്ലൂര്‍ ബാബുവിനെ താഴ്‌ന്ന ജാതിക്കാരനെന്ന പേരില്‍ ഇതില്‍ നിന്നൊഴിവാക്കുകയായിരുന്നു. ഇലത്താളം കൊട്ടുന്ന ഈ കലാകരന്‍ ഇതിന്‌ മുമ്പ്‌ പഞ്ചവാദ്യത്തില്‍ പങ്കെടുത്ത്‌ ഇലത്താളം കൊട്ടിയിട്ടുണ്ട്‌. സംഭവമുണ്ടായ അഞ്ചാം തീയതി രാവിലെയും ബാബു പഞ്ചവാദ്യത്തില്‍ പങ്കടുത്തതാണ്‌. എന്നാല്‍ വൈകുന്നേരം ദേവസ്വം ഡെപ്യൂട്ടി അഡ്മിനിസ്ട്രറ്റര്‍ വിജയന്‍ നമ്പ്യാരാണ്‌ ബാബുവിനോട്‌ പഞ്ചവാദ്യത്തില്‍ പങ്കെടുക്കരുതെന്ന്‌ പറഞ്ഞത്‌. പഞ്ചവാദ്യത്തിന്റെ അവകാശം ഒരു പ്രത്യേകസമുദായത്തിന്‌ മാത്രം അര്‍ഹതപ്പെട്ടതെന്ന്‌ പറഞ്ഞാണ്‌ അസാധാരണമായ ഈ നടപടിക്ക്‌ മുതിര്‍ന്നത്‌. 
ഇതിനെതിരെ ഹൈന്ദവസംഘടനകള്‍ രംഗത്ത്‌ വന്നിട്ടും നടപടി തിരുത്തുവാന്‍ ദേവസ്വം അധികൃതര്‍ തയാറായിട്ടില്ല. ഗുരുവായൂരപ്പഭക്തനായ യേശുദാസിനെ ക്ഷേത്രത്തില്‍ പ്രവേശിപ്പിക്കാത്തതിന്റെ പിന്നിലും ഞരളത്ത്‌ ഹരിഗോവിന്ദനെ സോപാനസംഗീതം ആലപിക്കുവാന്‍ ക്ഷേത്രത്തില്‍ കയറ്റാത്തതുമെല്ലാം ഹിന്ദുസമൂഹത്തെ അവഹേളിക്കുക എന്ന ലക്ഷ്യം മാത്രമാണ്‌. ഇപ്പോള്‍ പ്രക്ഷോഭവുമായി രംഗത്ത്‌ വന്നിരിക്കുന്ന ഇടത്‌ മുന്നണിക്കാരുടെ ഭരണത്തിലും യാതൊരു മാറ്റവും ഉണ്ടായിരുന്നില്ല. ക്ഷേത്രപ്രവേശന പ്രക്ഷോഭങ്ങളിലൂടെ അധ:സ്ഥിതര്‍ക്ക്‌ ക്ഷേത്രപ്രവേശനം നേടിയ കര്‍മ്മഭൂമിയിലാണ്‌ ഹിന്ദുസമൂഹത്തെ പിന്നോട്ടടിക്കുന്ന ഇത്തരം കാര്യങ്ങള്‍ അരങ്ങേറുന്നത്‌. ഈയടുത്ത കാലത്ത്‌ ഗുരുദേവചരിതം കഥകളി തൃപ്രയാര്‍ ക്ഷേത്രത്തില്‍ വിലക്കുകയും ക്ഷേത്രത്തെ വിവാദങ്ങളിലേക്ക്‌ വലിച്ചിഴച്ചപ്പോഴും ബോര്‍ഡ്‌ അധികൃതര്‍ ഇതിനെല്ലാം ഒത്താശ ചെയ്തുകൊടുക്കുകയായിരുന്നു ചെയ്തത്‌. ഉയര്‍ന്ന്‌ വരുന്ന ഹിന്ദുവിരുദ്ധ പ്രവണതകള്‍ക്കെല്ലാം പിന്നില്‍ ഉന്നതരാഷ്ട്രീയ ഭരണനേതൃത്വം ഉണ്ടന്നതാണ്‌ ഇക്കാര്യങ്ങള്‍ വിരല്‍ചൂണ്ടുന്നത്.
ഗുരുവായൂര്‍പോലെയുള്ള മഹാക്ഷേത്രസങ്കേതങ്ങളില്‍ ആചാര അനുഷ്ഠാനങ്ങളുടെ പേരില്‍ നിലനില്‍ക്കുന്ന ജാതീയത ഹിന്ദുസമൂഹത്തിന്‌ തീരാകളങ്കമാണെന്ന്‌ ഹിന്ദു ഐക്യവേദി കുറ്റപ്പെടുത്തി. ഗുരുവായൂര്‍ ഇടത്തരികത്തുകാവ്‌ ദേവീക്ഷേത്രത്തിലെ താലപ്പൊലിക്ക്‌ പഞ്ചവാദ്യത്തിനെത്തിയ ബാബുവിനെ താഴ്‌ന്ന ജാതിക്കാരനെന്ന പേരില്‍ തിരിച്ചയച്ചത്‌ നിന്ദ്യവും നികൃഷ്ടവുമാണ്‌. ഇത്‌ സമൂഹത്തിനിടയില്‍ അന്തഃഛിദ്രത്തിന്‌ വഴിയൊരുക്കുന്നതാണ്‌.
കര്‍മ്മംകൊണ്ട്‌ ബ്രാഹ്മണ്യം നേടിയ പണ്ഡിത ശ്രേഷ്ഠര്‍ ഇന്ന്‌ നിരവധി ക്ഷേത്രങ്ങളിലെ തന്ത്രവും, ശാന്തിയും ചെയ്യുന്നുണ്ട്‌. ക്ഷേത്രകലകളില്‍ പ്രാവീണ്യം നേടിയ ഏതൊരു ഹിന്ദുവിനും അവതരിപ്പിക്കുവാനുള്ള അവസരം എല്ലാ ക്ഷേത്രങ്ങളിലും നല്‍കണം. ആചാരാനുഷ്ഠാനങ്ങളിലെ ജാതിചിന്ത അവസാനിപ്പിക്കുവാന്‍ തന്ത്രിമുഖ്യനും, ആചാര്യന്മാരും മുന്‍കയ്യെടുക്കണമെന്നും ഭരണസമിതിക്ക്‌ ഈ വിഷയത്തില്‍ നിന്നും ഒഴിഞ്ഞുമാറാന്‍ സാധ്യമല്ലെന്നും ജില്ലാസമിതിയോഗം പറഞ്ഞു. ജില്ലാ പ്രസിഡണ്ട്‌ ബാലന്‍ പണിക്കശ്ശേരി അദ്ധ്യക്ഷത വഹിച്ചു. ജനറല്‍ സെക്രട്ടറിമാരായ പി.സുധാകരന്‍, എം.വി.മധുസൂദനന്‍, സംഘടനാസെക്രട്ടറി രാജീവ്‌ ചാത്തംപിള്ളി, സെക്രട്ടറി പ്രസാദ്‌ കാക്കശ്ശേരി, അഡ്വ. രമേശ്‌ കൂട്ടാല, കളരിക്കല്‍ രവീന്ദ്രനാഥ്‌ എന്നിവര്‍ പ്രസംഗിച്ചു. 
എന്‍.പി.സജീവ്‌

</TEXT>
</DOC>