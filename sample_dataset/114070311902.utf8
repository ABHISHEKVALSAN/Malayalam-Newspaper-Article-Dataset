<DOC>
<DOCNO>114070311902.utf8</DOCNO>
<TEXT>


           ദല്‍ഹിയില്‍ നിന്നും ആഗ്രയിലേക്ക് ഇനി ഒന്നര മണിക്കൂര്‍    

Thursday 3 July 2014 4:15 pm IST

ന്യൂദല്‍ഹി: ഇനി ദല്‍ഹിയില്‍ നിന്നും ആഗ്രയിലേക്ക് ഒന്നര മണിക്കൂര്‍ കൊണ്ട് എത്തിച്ചേരാം. മണിക്കൂറില്‍ 160 കിലോ മീറ്റര്‍ വേഗത്തില്‍ ഓടുന്ന ട്രെയിന്‍ പരീക്ഷണ അടിസ്ഥാനത്തില്‍ ഓടിത്തുടങ്ങി. നിലവില്‍ ദല്‍ഹി-അഗ്ര റൂട്ടില്‍ ഓടുന്ന ഇന്ത്യയുടെ ഏറ്റവും വേഗതയേറിയ ഭോപാല്‍-ശദാബ്ദി എക്‌സ്പ്രസിനേക്കാള്‍ അരമണിക്കൂര്‍ വേഗതയാണ് പുതിയ ട്രെയിനിന്.

ദല്‍ഹി റെയില്‍വേ സ്റ്റേഷന്റെ ആറാം നമ്പര്‍ പ്ലാറ്റ്‌ഫോമില്‍ നിന്ന് ട്രെയിന്‍ ഫഌഗ് ഓഫ് ചെയ്തു. പരീക്ഷണ ഓട്ടത്തില്‍ മണിക്കൂറില്‍ 160കിലോമീറ്റര്‍ വേഗതയിലാണ് ട്രെയിന്‍ സഞ്ചരിച്ചത്. നിലവിലുള്ള ട്രാക്കുകളുടെ നിലവാരം ഉയര്‍ത്തിയാണ്‌ ദല്‍ഹി-ആഗ്ര റൂട്ടില്‍ പദ്ധതി നടപ്പാക്കിയത്. ശതാബ്ദി ട്രെയിനിന്റെ അത്രയും തന്നെ കോച്ചുകളാണ് പുതിയ ട്രെയിനിനുമുള്ളത്.

മുംബൈ- അഹമ്മദാബാദ്‌ യാത്രയ്ക്ക്‌ മണിക്കൂറില്‍ 350 കിലോ മീറ്റര്‍ വേഗത്തിലോടുന്ന ട്രെയിനുള്ള പദ്ധതിയും റയില്‍വേയ്ക്കുണ്ട്‌. എന്നാല്‍ ഇതിന്‌ ഉന്നത തലത്തിലുള്ള അനുമതികിട്ടാതെ കാത്തിരിക്കാന്‍ തുടങ്ങിയിട്ടു കാലം ഏറെ ആയി. ഈ റൂട്ടുള്‍പ്പെടെ ഏഴു സ്ഥലങ്ങളെ തമ്മില്‍ ബന്ധിപ്പിക്കാന്‍ ആലോചനയുണ്ട്‌.
    
</TEXT>
</DOC>