<DOC>
<DOCNO>114020473262.utf8</DOCNO>
<TEXT>


           പ്രചാരണത്തിന്റെ പുതുവഴിയില്‍ ബിജെപി    

Tuesday 4 February 2014 10:37 pm IST

ന്യൂദല്‍ഹി: ചായ കുടിച്ച്‌ അല്‍പ്പം കാര്യമായി രാഷ്ട്രീയം പറയാം. രാജ്യത്തെ ബാധിക്കുന്ന വിവിധ വിഷയങ്ങളില്‍ അഭിപ്രായ പ്രകടനങ്ങളും നടത്താം. ഒപ്പം നരേന്ദ്രമോദിയുമായി നേരിട്ട്‌ സംവദിക്കാന്‍ കൂടി സാധിക്കുമെങ്കില്‍! അതേ പ്രചാരണത്തിന്റെ പുതുവഴിയില്‍ ബിജെപി ബഹുദൂരം മുന്നിലേക്കാണ്‌. ഒരേ സമയം രാജ്യത്തെ ആയിരം സ്ഥലങ്ങളില്‍ സാങ്കേതിക വിദ്യകളുടെ സഹായത്താല്‍ ചായ കുടിച്ചുകൊണ്ട്‌ നരേന്ദ്രമോദിയുമായി സംവദിക്കാനും മോദിയുടെ ആശയങ്ങള്‍ കേള്‍ക്കാനും അവസരമൊരുക്കുകയാണ്‌ ബിജെപി. 
'ചായ്‌ പെ ചര്‍ച്ചാ വിത്ത്‌ നമോ' എന്ന പേരിട്ടിരിക്കുന്ന പ്രചാരണ പരിപാടിയുടെ ഔദ്യോഗികമായ തുടക്കം ഫെബ്രുവരി 12നാണ്‌. മുന്നൂറോളം നഗരങ്ങളിലുള്‍പ്പെടെ ആയിരത്തോളം സ്ഥലങ്ങളിലാണ്‌ ഒരേ സമയം പരിപാടി നടക്കുന്നത്‌. വൈകിട്ട്‌ 6 മുതല്‍ 8 മണി വരെയാണ്‌ സമയം. ഡിറ്റിഎച്ച്‌,സാറ്റലൈറ്റ്‌,ഇന്റര്‍നെറ്റ്‌,മൊബെയില്‍ഫോണ്‍,സോഷ്യല്‍ മീഡിയ എന്നിവയെയെല്ലാം ഉപയോഗിച്ചുള്ള ചര്‍ച്ചാ പരിപാടിയില്‍ ആദ്യത്തെ അരമണിക്കൂര്‍ ഒരു വിഷയത്തെ അടിസ്ഥാനമാക്കി മോദി സംസാരിക്കും. പിന്നീട്‌ മോദിയുമായി നേരിട്ട്‌ ഇന്റര്‍നെറ്റ്‌ വഴി സംവദിക്കാനും അവസരമുണ്ട്‌. ഫെബ്രുവരി 12ന്‌ നടക്കുന്ന ചര്‍ച്ചയുടെ വിഷയം സദ്ഭരണമാണ്‌.
മോദി അവതരിപ്പിക്കുന്ന വിഷയത്തില്‍ ഒരേ സമയം ആയിരം ഇടങ്ങളില്‍ രാജ്യത്തു മുഴുവന്‍ ചര്‍ച്ചകള്‍ നടക്കും. ചായ കുടിച്ചുകൊണ്ടുള്ള ചര്‍ച്ചകളാണ്‌ പദ്ധതിയുടെ പ്രധാന ആകര്‍ഷണം. അഹമ്മദാബാദിലെ ഒരു ചായക്കടയിലിരുന്നു കൊണ്ടാണ്‌ മോദിയും ചര്‍ച്ചയില്‍ പങ്കാളിയാകുന്നതെന്നതും ശ്രദ്ധേയമാണ്‌. 
ഫെബ്രുവരി 12ന്‌ ശേഷം അഞ്ചു ദിവസങ്ങള്‍ കൂടുമ്പോഴുള്ള ദിനങ്ങളില്‍ പരിപാടി തുടരും. നരേന്ദ്രമോദിക്കു പുറമേ പാര്‍ട്ടി അദ്ധ്യക്ഷന്‍ രാജ്നാഥ്സിങ്‌,ലോക്സഭാ പ്രതിപക്ഷ നേതാവ്‌ സുഷമാ സ്വരാജ്‌ തുടങ്ങിയവരും പരിപാടികളില്‍ പങ്കെടുത്തു ചര്‍ച്ചകള്‍ക്കു നേതൃത്വം നല്‍കും. പത്തു മുതല്‍ പതിനഞ്ചു റൗണ്ട്‌ വരെ 'ചായ്‌ പെ ചര്‍ച്ചാ വിത്ത്‌ നമോ' പരിപാടി ആയിരം സ്ഥലങ്ങളില്‍ നടക്കും. പരിപാടിയില്‍ പങ്കെടുക്കുന്ന നേതാക്കളെല്ലാം ചായക്കടകളിലിരുന്നാണ്‌ പങ്കെടുക്കുക. ചര്‍ച്ച നടക്കുന്ന സ്ഥലങ്ങളിലും നമോ ചായക്കടകള്‍ പ്രവര്‍ത്തിക്കും. കുട്ടിക്കാലത്ത്‌ ചായ വിറ്റു നടന്ന നരേന്ദ്രമോദിയുടെ ജീവിതത്തെ പരിഹസിക്കുന്ന കോണ്‍ഗ്രസിനുള്ള ശക്തമായ മറുപടിയായാണ്‌ ഇത്തരത്തില്‍ വേറിട്ട പരിപാടി സംഘടിപ്പിക്കുന്നത്‌. ചായയും രാഷ്ട്രീയവുമായുള്ള ബന്ധത്തെ സൂചിപ്പിക്കുന്ന രണ്ടു മിനുറ്റ്‌ ദൈര്‍ഘ്യമുള്ള 'ചല്‍ചല്‍ ചായേ മേം ചര്‍ച്ചാ' എന്ന ഗാനവും ബിജെപി പുറത്തിറക്കിയിട്ടുണ്ട്‌. 
കേരളത്തില്‍ 9 നഗരങ്ങളിലെ 35 സ്ഥലങ്ങളിലാണ്‌ പരിപാടി നടക്കുന്നത്‌. തിരുവനന്തപുരത്ത്‌ 12 സ്ഥലങ്ങളിലും കോഴിക്കോട്ട്‌ മൂന്നു സ്ഥലങ്ങളിലും കൊല്ലത്ത്‌ നാലിടത്തും പരിപാടി നടക്കും. പത്തനംതിട്ട(3),മലപ്പുറം(1),പാലക്കാട്‌(1),കൊച്ചി(4) എന്നിങ്ങനെയാണ്‌ മറ്റിടങ്ങളിലെ പരിപാടികളുടെ എണ്ണം. പരിപാടി നടക്കുന്ന തൊട്ടടുത്ത സ്ഥലം അറിയാന്‍ CPCpincode07878782014 എന്ന നമ്പറില്‍ എസ്‌എംഎസ്‌ ചെയ്താല്‍ മതി.
    
</TEXT>
</DOC>