<DOC>
<DOCNO>114021175108.utf8</DOCNO>
<TEXT>


           ആറന്മുള: സത്യാഗ്രഹത്തിന്‌ ജനപങ്കാളിത്തം ഏറുന്നു    

Tuesday 11 February 2014 11:16 pm IST

ആറന്മുള: വിമാനത്താവള ത്തിനെതിരായ സത്യാഗ്രഹത്തിന്‌ ജനപങ്കാളിത്തം ഏറുന്നു. ആറന്മുളയിലെ നീര്‍ത്തടവും വയലും ക്ഷേത്രവും പരിരക്ഷിക്കാന്‍ സത്യാഗ്രഹികളായി നാടിന്റെ നാനാഭാഗങ്ങളില്‍ നിന്നും പ്രകൃതി സ്നേഹികള്‍ ഭേദചിന്തകള്‍ മറന്ന് ഒരേ പന്തലില്‍ അണിനിരന്നു. അധിനിവേശത്തിനെതിരെ അതിജീവനത്തിനുവേണ്ടിയുള്ള പോരാട്ടമാണിതെന്ന്‌ സത്യാഗ്രഹികള്‍ പ്രഖ്യാപിച്ചു. വിമാനത്താവളത്തിനുവേണ്ടി ചിലവഴിക്കുന്ന 3000 കോടി രൂപയുടെ ചെറിയ ഒരംശം ചെലവഴിച്ചാല്‍ നികത്തിയ പുഞ്ചവയലും പുഴയും വീണ്ടെടുത്ത്‌ കുടിവെള്ള ക്ഷാമവും ഭക്ഷ്യ പ്രതിസന്ധിയും പരിഹരിക്കാന്‍ കഴിയുമെന്ന്‌ മുന്‍ കൃഷി മന്ത്രി മുല്ലക്കര രത്നാകരന്‍ എംഎല്‍എ വ്യക്തമാക്കി. ആറന്മുള വിമാനത്താവളത്തിനെതിരെ ആരംഭിച്ച അനിശ്ചിതകാല സത്യാഗ്രഹം ഒന്നാം ദിവസപരിപാടികള്‍ ഉദ്ഘാടനം ചെയ്തു പ്രസംഗിക്കുകയായിരുന്നു അദ്ദേഹം. 
കാവും കുളവും നീര്‍ത്തടവും വയലും മലയും നശിപ്പിച്ചാല്‍ ഭാവി തലമുറയ്ക്ക്‌ ജീവിതം ദുസ്സഹമായിരിക്കുമെന്ന്‌ അദ്ധ്യക്ഷത വഹിച്ച ആര്‍എസ്‌എസ്‌ പ്രാന്ത കാര്യവാഹ്‌ പി. ഗോപാലന്‍കുട്ടി മാസ്റ്റര്‍ പറഞ്ഞു. 12 നിയമങ്ങള്‍ ലംഘിച്ചും പരിസ്ഥിതിയെ നശിപ്പിച്ചും ഒരു കമ്പനിക്ക്‌ യഥേഷ്ടം പദ്ധതി നടപ്പാക്കാന്‍ സര്‍ക്കാര്‍ അനുവാദം നല്‍കിയാല്‍ നാടിന്റെ സുരക്ഷിതത്വം തന്നെ അപകടത്തിലാകുമെന്ന്‌ അദ്ദേഹം പറഞ്ഞു. നിലവിലുള്ള എല്ലാ നിയമങ്ങളും ലംഘിച്ച്‌ ആറന്മുളയിലെ വയലുകളും നീര്‍ത്തടങ്ങളും നികത്താന്‍ വഴിവിട്ട്‌ ഒത്താശ ചെയ്ത ഉദ്യോഗസ്ഥര്‍ക്കെതിരേ നടപടി സ്വീകരിക്കണം. ഭൂപരിഷ്ക്കരണ നിയമവും ഭൂപരിധി നിയമവുമടക്കം എല്ലാം അട്ടിമറിച്ചാണ്‌ വന്‍കിട കോര്‍പ്പറേറ്റ്‌ കമ്പനി ആറന്മുളയില്‍ വിമാനത്താവള നിര്‍മ്മാണത്തിന്‌ തുടക്കംകുറിച്ചത്‌. കേന്ദ്ര പ്രതിരോധ മന്ത്രാലയത്തിന്റേയും സിവില്‍ ഏവിയേഷന്‍ മന്ത്രാലയത്തിന്റേയുമടക്കമുള്ള അനുമതികള്‍ ലഭ്യമാക്കാന്‍ കേന്ദ്രസര്‍ക്കാരില്‍ സ്വാധീനമുള്ള പലരും സമ്മര്‍ദ്ദം ചെലുത്തിയെന്നതും വ്യക്തമാണ്‌. കാവും കുളങ്ങളും തണ്ണീര്‍ത്തടങ്ങളുമെല്ലാം പരസ്പ്പരപൂരകമായി മനുഷ്യനുമായി ബന്ധപ്പെട്ടു നില്‍ക്കുന്നതാണ്‌. ഇവയുടെ നാശം മനുഷ്യരാശിയുടെ തന്നെ വിനാശമായി ഭവിക്കുമെന്നും പ്രാന്ത കാര്യവാഹ്‌ പി. ഗോപാലന്‍കുട്ടിമാസ്റ്റര്‍ പറഞ്ഞു.
ഭൂരഹിതര്‍ക്ക്‌ അവകാശപ്പെട്ട മിച്ച ഭൂമി വന്‍ കുത്തകകള്‍ക്ക്‌ പതിച്ചു കൊടുക്കുന്ന ഫ്യൂഡലിസ്റ്റ്‌ വ്യവസ്ഥിതിയ്ക്കെതിരെയുള്ള ധര്‍മ്മ സമരമാണ്‌ ആറന്മുളയില്‍ നടക്കുന്നതെന്ന്‌ പൈതൃകഗ്രാമകര്‍മ്മസമിതി മുഖ്യരക്ഷാധികാരി കുമ്മനം രാജശേഖരന്‍ പറഞ്ഞു. കെ.കെ.ശിവാനന്ദന്‍ (സിപിഎം.),റ്റി.ആര്‍. അജിത്കുമാര്‍ (ബിജെപി.), അഡ്വ. ജോര്‍ജ്ജ്‌ വര്‍ഗീസ്‌ (ആര്‍എസ്പി), കെ.ഐ. ജോസഫ്‌ (സിപി.ഐഎംഎല്‍), ഇ.എസ്‌. ബിജു (ഹിന്ദുഐക്യവേദി), പി.പ്രസാദ്‌ (സിപിഐ), ശ്രീരംഗനാഥന്‍, വി.ഐ.ബോസ്‌ (റിപ്പബ്ലിക്കന്‍ പാര്‍ട്ടി), മാത്യു തോമസ്‌ (സിപിഐ), തുടങ്ങിയ വിവിധ നേതാക്കള്‍ പ്രസംഗിച്ചു. കവി ചന്ദ്രമോഹന്‍ എം.എ. പമ്പയെക്കുറിച്ചു കവിത ആലപിച്ചു. പുത്തരിയാലിന്റെ സമീപത്തു നിന്നും സത്യാഗ്രഹികള്‍ പ്രകടനമായിയെത്തിയാണ്‌ സത്യാഗ്രഹം ആരംഭിച്ചത്‌. 
സമാപനസമ്മേളനത്തില്‍ മുന്‍ ജൈവവൈവിധ്യബോര്‍ഡ്‌ ചെയര്‍മാനും സലിം അലി ഫൗണ്ടേഷന്‍ ഡയറക്ടറുമായ ഡോ. വി.എസ്‌. വിജയന്‍ പ്രസംഗിച്ചു. പമ്പയും ആറന്മുള പുഞ്ചയും കുന്നും കാവും നാടിന്റെ ജീവനാഡികളാണെന്നു അദ്ദേഹം പറഞ്ഞു. ആറന്മുള പാടശേഖരം നികത്തുവാന്‍ 70 ലക്ഷം ലോഡ്‌ മണ്ണ്‌ വേണ്ടി വരുന്നു. ആറ്‌ വലിയ കുന്നുകള്‍ നിരത്തേണ്ടിവരും. ഇതുവഴി വയലും കുന്നുകളും ഒരുപോലെ നഷ്ടപ്പെടും. മറ്റ്‌ ഒരിടത്തും കാണാന്‍ ഇല്ലാത്ത പ്രത്യേക തരം സസ്യജീവജാലങ്ങള്‍ ആറന്മുളയിലുണ്ട്‌. കാവുകള്‍ വലിയ ജൈവശേഖരമാണ്‌ ഇതൊന്നും കണക്കിലെടുക്കാതെയാണ്‌ എന്‍വിറോകെയര്‍ എന്ന കണ്‍സല്‍ട്ടന്റ്‌ കമ്പനി പാരിസ്ഥിതിക പഠന റിപ്പോര്‍ട്ടു നല്‍കിയത്‌. തമിഴ്‌നാട്ടില്‍ മാത്രം കാണുന്ന ചില സസ്യങ്ങളുടെ പേരുകളാണ്‌ റിപ്പോര്‍ട്ടില്‍ എന്‍വിറോ കീയര്‍ ചൂണ്ടികാണിച്ചിട്ടുള്ളത്‌. 500 ല്‍ പരം അസാധാരണ പ്രത്യേകതരംസസ്യങ്ങള്‍ ആറന്മുളയിലുണ്ടെന്ന സത്യം മറച്ചുവെച്ച്‌ കള്ളരേഖകളും തെറ്റായ നിഗമനങ്ങളും അടിസ്ഥാനമാക്കിയാണ്‌ കേന്ദ്രസര്‍ക്കാര്‍ പാരിസ്ഥിതിക അനുമതി നല്‍കിയതെന്നും അദ്ദേഹം പറഞ്ഞു.
    
</TEXT>
</DOC>