<DOC>
<DOCNO>114110638844.utf8</DOCNO>
<TEXT>


           ദക്ഷിണേന്ത്യന്‍ ദേവസ്വം വകുപ്പ് ഉദ്യോഗസ്ഥരുടെ  ഉന്നതതല യോഗം പ്രഹസനം    

Thursday 6 November 2014 8:33 pm IST

        പത്തനംതിട്ട: ശബരിമല തീര്‍ത്ഥാടനവുമായി ബന്ധപ്പെട്ട് ദക്ഷിണേന്ത്യയില്‍ നിന്നുമുള്ള ദേവസ്വം വകുപ്പ് ഉദ്യോഗസ്ഥരുടെ ഉന്നതതല യോഗം പ്രഹസനമെന്ന് ബിജെപി സംസ്ഥാന ജനറല്‍ സെക്രട്ടറി എ.എന്‍.രാധാകൃഷ്ണന്‍.

തീര്‍ത്ഥാടനം ആരംഭിക്കാന്‍ ദിവസങ്ങള്‍മാത്രമാണുള്ളത്. ഇതിനിയില്‍ യാതൊരു മുന്നൊരുക്കങ്ങളുമില്ലാതെയാണ് സംസ്ഥാനം കേന്ദ്രത്തിന് മുന്നില്‍ നിര്‍ദ്ദേശങ്ങള്‍ അവതരിപ്പിക്കുന്നത്. ദേശീയ തീര്‍ത്ഥാടനകേന്ദ്രമാക്കണമെന്ന സര്‍ക്കാരിന്റെ ആവശ്യവും ആത്മാര്‍ത്ഥതയില്ലാത്തതാണ്.

പതിനെണ്ണായിരം കോടിയോളം രൂപ ലഭിക്കുന്ന ശബരിമല തീര്‍ത്ഥാടനത്തെ മുഖ്യമന്ത്രി അവഗണിക്കുകയാണ്. നിര്‍ണ്ണായകമായ യോഗങ്ങളില്‍ മുഖ്യമന്ത്രി പങ്കെടുക്കാത്തതുതന്നെ ഇതിനുദാഹരണമാണെന്ന് എ.എന്‍.രാധാകൃഷ്ണന്‍ ചൂണ്ടിക്കാട്ടി.
കേരള വികസനത്തിന് ശബരിമല പൂങ്കാവനത്തേയും തീര്‍ത്ഥാടനത്തേയും എങ്ങനെ ഉപയുക്തമാക്കണം എന്നതുസംബന്ധിച്ച് വിശദമായ ചര്‍ച്ചകള്‍ക്ക് ബിജെപി നേതൃത്വം നല്‍കും.

വനം, പരിസ്ഥിതി സംരക്ഷണം ഉറപ്പാക്കിക്കൊണ്ടുതന്നെ ശബരിമലയില്‍ വികസന പദ്ധതികള്‍ നടപ്പാക്കാന്‍ കഴിയും. ശബരിമലയില്‍ അടിസ്ഥാന സൗകര്യങ്ങള്‍പോലും ഒരുക്കാന്‍ കഴിയാത്ത സംസ്ഥാന സര്‍ക്കാര്‍ കൂടുതല്‍ വനഭൂമി ആവശ്യപ്പെടുന്നത് പ്രഹസനമാണ്. ശബരിമല വികസനത്തിന് 500 ഏക്കര്‍ വനഭൂമി ആവശ്യപ്പെടുമ്പോള്‍ അത് എന്തിന് വിനിയോഗിക്കുമെന്ന വ്യക്തമായ പദ്ധതി തയ്യാറാക്കിയിട്ടില്ല.

ശബരിമല തീര്‍ത്ഥാടകര്‍ക്ക് ഏറെ പ്രയോജനകരമായിരുന്ന കോട്ടയം-എരുമേലി ശബരി റെയില്‍പാത അട്ടിമറിച്ചത് കോണ്‍ഗ്രസാണ്. ഇപ്പോള്‍ നിലയ്ക്കല്‍ - പമ്പ - മോണോ റെയില്‍പദ്ധതി നടപ്പാക്കണമെന്ന ചെന്നിത്തലയുടെ ആവശ്യം അപഹാസ്യമാണ്.

ശബരിമല പൂങ്കാവനവും കേരള വികസനവും, പമ്പയുടെ ശുചീകരണം എന്നീ വിഷയങ്ങള്‍ ചര്‍ച്ച ചെയ്യാന്‍ 18ന് ബിജെപി തിരുവനന്തപുരത്ത് സംഘടിപ്പിച്ചിട്ടുള്ള ചര്‍ച്ച ശ്രീകുമാരന്‍തമ്പി ഉദ്ഘാടനം ചെയ്യുമെന്നും അദ്ദേഹം പറഞ്ഞു. ബിജെപി സംസ്ഥാന സെക്രട്ടറിമാരായ എ.ജി.ഉണ്ണികൃഷ്ണന്‍, ബി.രാധാകൃഷ്ണ മേനോന്‍, ജില്ലാ പ്രസിഡന്റ് ടി.ആര്‍.അജിത് കുമാര്‍ എന്നിവരും പത്രസമ്മേളനത്തില്‍ പങ്കെടുത്തു.
    
</TEXT>
</DOC>