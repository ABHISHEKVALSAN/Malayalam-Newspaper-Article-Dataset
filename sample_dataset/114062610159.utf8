<DOC>
<DOCNO>114062610159.utf8</DOCNO>
<TEXT>


           പ്രധാനാദ്ധ്യാപികയുടെ സ്ഥലംമാറ്റത്തില്‍ സ്‌റ്റേയില്ല    

Thursday 26 June 2014 5:08 pm IST

        തിരുവനന്തപുരം കോട്ടണ്‍ഹില്‍ സ്‌കൂളിലെ പ്രധാനാദ്ധ്യാപിക കെ കെ ഊര്‍മിളാദേവിയുടെ പരാതി അഡ്മിനിസ്‌ട്രേറ്റീവ് ട്രിബ്യൂണല്‍ ഫയലില്‍ സ്വീകരിച്ചു. എന്നാല്‍ സ്ഥലംമാറ്റിയത് സ്‌റ്റേ ചെയ്യണമെന്ന ആവശ്യം ട്രൈബ്യൂണല്‍ അംഗീകരിച്ചില്ല. സ്‌കൂളില്‍ നടന്ന ചടങ്ങില്‍ ഒന്നര മണിക്കൂര്‍ വൈകിവന്ന വിദ്യാഭ്യാസ മന്ത്രിയെ വിമര്‍ശിച്ചതിന്റെ പേരിലാണ് കെകെ ഊര്‍മിളാദേവിക്ക് എതിരെ നടപടി വന്നത്. 

അതേസമയം അദ്ധ്യാപികയുടെ സ്ഥലംമാറ്റവുമായി ബന്ധപ്പെട്ട എല്ലാ രേഖകളും നാളെ ഹാജരാക്കാന്‍ ട്രൈബ്യൂണല്‍ നിര്‍ദ്ദേശിച്ചു. ഇന്ന് കേസ് പരിഗണിച്ചപ്പോള്‍ അദ്ധ്യാപികയ്ക്ക് പകരം ആള്‍ ഹെഡ്മിസ്ട്രിന്റെ സ്ഥാനം ഏറ്റെടുത്തതായി സര്‍ക്കാര്‍ കോടതിയെ അറിയിച്ചു. കേസ് ജൂലായ് നാലിന് വീണ്ടും പരിഗണിക്കും. കോട്ടണ്‍ഹില്‍ സ്‌കൂളില്‍ ആദ്യമായാണ് ഒരു പട്ടികജാതിക്കാരി സ്‌കൂളിന്റെ പ്രധാനദ്ധ്യാപികയാവുന്നത്. ഇതില്‍ അസൂയയും വര്‍ഗിയതയും ഉള്ളവരാണ് തന്നെ പീഡിപ്പിക്കുന്നതെന്ന് ഊര്‍മിളാദേവി ആരോപിച്ചിരുന്നു.


    
</TEXT>
</DOC>