<DOC>
<DOCNO>114051499568.utf8</DOCNO>
<TEXT>


           സ്വകാര്യപണമിടപാട് സ്ഥാപനങ്ങളില്‍ റെയ്ഡ്; ലക്ഷക്കണക്കിന് രൂപയും ബ്ലാങ്ക് ചെക്കുകളും പിടികൂടി     

Wednesday 14 May 2014 4:20 pm IST

കൊല്ലം: ഓപ്പറേഷന്‍ കുബേരയുടെ ഭാഗമായി സംസ്ഥാനത്ത് വന്‍‌കിട സ്വകാര്യപണമിടപാട് സ്ഥാപനങ്ങളില്‍ പോലീസ് പരിശോധന ഊര്‍ജിതമാക്കി. കൊല്ലത്തും എറണാകുളത്തും നടത്തിയ പരിശോധനയില്‍ അമ്പതോളം സ്ഥാപനങ്ങളില്‍ നിന്നും നാല് ലക്ഷത്തിലേറെ രൂപയും പതിനായിരക്കണക്കിന് ബ്ലാങ്ക് ചെക്കുകളും പിടിച്ചെടുത്തു. 

സിറ്റി പോലീസ് കമ്മിഷണര്‍ ദേബേഷ് കുമാര്‍ ബെഹ്‌റയുടെ നേതൃത്വത്തിലായിരുന്നു കൊല്ലത്തെ പരിശോധന. മഹീന്ദ്ര ഫിനാന്‍സ്, ചോളമണ്ഡലം ഫിനാന്‍സ്, ഗോകുലം ചിട്ടിഫണ്ട് തുടങ്ങിയ സ്ഥാ‍പനങ്ങളില്‍ നടത്തിയ പരിശോധനയില്‍ തുകയും തീയതിയും എഴുതാത്ത പതിനായിരക്കണക്കിന് ചെക്ക് ലീഫുകള്‍ കണ്ടെടുത്തു.  വായ്പയും ചിട്ടിത്തുകയും നല്‍കുന്നതിന് പകരമായാണ് തുക എഴുതാത്ത ചെക്ക് ലീഫുകള്‍ വാങ്ങുന്നതെന്ന് അന്വേഷണ ഉദ്യോഗസ്ഥര്‍ക്ക് ബോധ്യമായി. 

പണമിടപാട് സ്ഥാപനങ്ങള്‍ തോന്നുന്ന തുക ചെക്കുകളില്‍ എഴുതി ഇടപാടുകാരെ ചൂഷണം ചെയ്യുകയാണെന്ന് പോലീസ് പറയുന്നു. കൊല്ലം ജില്ലയില്‍ ഓച്ചിറ മുതല്‍ പാരിപ്പള്ളി വരെയുള്ള പതിനാല് പോലീസ് സ്റ്റേഷനുകളുടെ പരിധിയിലുള്ള അമ്പതിലേറെ സ്ഥാപനങ്ങളിലായിരുന്നു പരിശോധന. 

പല പണമിടപാട് സ്ഥാപനങ്ങളുടെയും പ്രധാന ഓഫീസുകള്‍ കേരളത്തിന് പുറത്താണ്. പരിശോധന വരും ദിവസങ്ങളിലും തുടരാനാണ് പോലീസിന്റെ തീരുമാനം. 
    
</TEXT>
</DOC>