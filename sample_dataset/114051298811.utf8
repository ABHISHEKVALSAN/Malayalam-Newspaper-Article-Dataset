<DOC>
<DOCNO>114051298811.utf8</DOCNO>
<TEXT>


           എറണാകുളത്ത് ഹര്‍ത്താല്‍ ജനജീവിതത്തെ ബാധിച്ചു     

Monday 12 May 2014 11:49 am IST

കൊച്ചി: അടച്ചുപൂട്ടല്‍ ഭീഷണി നേരിടുന്ന പൊതുമേഖലാസ്ഥാപനമായ ഫാക്ടിനെ രക്ഷിക്കണമെന്ന് ആവശ്യപ്പെട്ട് സേവ് ഫാക്ട് ആക്ഷന്‍ കമ്മിറ്റി എറണാകുളം ജില്ലയില്‍ ആഹ്വനം ചെയ്ത ഹര്‍ത്താല്‍ ജനജീവിതത്തെ ബാധിച്ചു. കടകംമ്പോളങ്ങള്‍ തുറന്നിട്ടില്ല. ജില്ലയിലെ സ്വകാര്യ ബസുകളും സര്‍വ്വീസ് നടത്തുന്നില്ല. അതേസമയം ദീര്‍ഘ ദൂര സര്‍വ്വീസുകളെ ഹര്‍ത്താല്‍ ബാധിച്ചിട്ടില്ല.

സേവ് ഫാക്ട് ആക്ഷന്‍ കമ്മിറ്റിയുടെ നിര്‍ദേശപ്രകാരം ജില്ലാ സമരസഹായ സമിതിയാണ് 12 മണിക്കൂര്‍ ഹര്‍ത്താലിന് ആഹ്വാനം ചെയ്തിരിക്കുന്നത്. വ്യാപാരി വ്യവസായ സംഘടനകളും ഹര്‍ത്താലിന് ഐക്യദാര്‍ഢ്യം പ്രഖ്യാപിച്ചതിനാല്‍ എറണാകുളത്ത് ഭൂരിഭാഗം കട കമ്പോളങ്ങളും അടഞ്ഞുകിടക്കുകയാണ്.. സ്വകാര്യ ബസ്സുകള്‍ സര്‍വ്വീസ് നടത്താത്തതിനാല്‍ സര്‍ക്കാര്‍ ഓഫീസുകളില്‍ ഹാജര്‍ നില കുറവാണ്. അതിനിടെ ഹര്‍ത്താലനുകൂലികള്‍ കളമശേരിയില്‍ ഐലന്‍ഡ് എക്സ്‌പ്രസ് തടഞ്ഞു.

ജില്ലാ ട്രേഡ് യൂണിയന്‍ കോഓഡിനേഷന്‍ കമ്മിറ്റിയും സേവ് ഫാക്ട് ആക്ഷന്‍ കമ്മിറ്റിയുമാണ് 12 മണിക്കൂര്‍ ഹര്‍ത്താലിന് ആഹ്വാനം ചെയ്തതത്.  വ്യവസായശാലകളുടെ 24 മണിക്കൂര്‍ പൊതുപണിമുടക്ക് ഞായറാഴ്ച അര്‍ധരാത്രി ആരംഭിച്ചിരുന്നു.  കെഎസ്ആര്‍ടിസി തൊഴിലാളികള്‍ പണിമുടക്ക് അറിയിച്ച്   നോട്ടീസ് നല്‍കിയിട്ടില്ളെന്ന് എറണാകുളം എ.ടി.ഒ എസ്.കെ. സുരേഷ് കുമാര്‍ അറിയിച്ചു.

ഫാക്ടിന്റെ രക്ഷയ്ക്കായി 991 കോടി രൂപയുടെ പ്രത്യേക സാമ്പത്തിക പാക്കേജ് അനുവദിക്കുക, എല്‍.എന്‍.ജി മറ്റ് രാസവള കമ്പനികള്‍ക്കു വില്‍ക്കുന്ന വിലയ്ക്ക് നല്‍കുക, സംസ്ഥാന സര്‍ക്കാര്‍ എല്‍.എന്‍.ജിയുടെ നികുതി അഞ്ച് വര്‍ഷത്തേയ്ക്ക് പൂര്‍ണമായി ഒഴിവാക്കുക, യൂറിയ, അമോണിയ പദ്ധതികള്‍ക്ക് അനുമതി നല്‍കുക തുടങ്ങിയ ആവശ്യങ്ങള്‍ ഉന്നയിച്ച് കഴിഞ്ഞ 203 ദിവസമായി സേവ് ഫാക്ട് ജില്ലാ സമിതി സമരം സംഘടിപ്പിച്ച് വരികയാണ്.
    
</TEXT>
</DOC>