<DOC>
<DOCNO>114092189969.utf8</DOCNO>
<TEXT>


           യുപിഎയും കോണ്‍ഗ്രസും കസ്തൂരിരംഗന്‍ റിപ്പോര്‍ട്ടിനെ ഭയക്കുന്നു: കടന്നപ്പള്ളി     

Sunday 21 September 2014 10:03 am IST

        കോട്ടയം: യുപിയഎയും കോണ്‍ഗ്രസും കസ്തൂരിരംഗന്‍ റിപ്പോര്‍ട്ടിനെ ഭയക്കു ന്നുവെന്ന്‌ കടന്നപ്പള്ളി രാമചന്ദ്രന്‍. കോട്ടയം പ്രസ്ക്ലബിന്റെ നിലപാട്‌ 2014-ല്‍ സംസാരിക്കുകയായിരുന്നു അദ്ദേഹം. കരടുവിജ്ഞാപനം പുറത്തിറക്കിയില്ലെങ്കില്‍ മുന്നണി വിടുമെന്ന്‌ പറഞ്ഞവരാണ്‌ മാണിയും കേരളാ കോണ്‍ഗ്രസും. വിജ്ഞാപനത്തിനപ്പുറത്ത്‌ മാണിയേയും കേരളാകോണ്‍ഗ്രസിനേയും കെട്ടിയിടാനുള്ള ചരട്‌ വിജ്ഞാപനമാണ്‌ ഇപ്പോള്‍ പുറത്തിറക്കിയിരിക്കുന്നത്‌. കേരളാ കോണ്‍ഗ്രസിനെ തല്‍ക്കാലം ആശ്വസി പ്പിക്കാനാണ്‌ ഈ വിജ്ഞാപനം. നിലവില്‍ കോണ്‍ഗ്രസും യുപിഎയും പരിഭ്രാന്തരായാണ്‌ തെരഞ്ഞെടുപ്പിനെ നേരിടുന്നത്‌. 

കൊല്ലത്ത്‌ എന്‍.കെ.പ്രേമചന്ദ്രനെതിരെ പിണറായി വിജയന്‍ നടത്തിയ പരാമര്‍ശം പെരുപ്പിച്ചുകാണിക്കുന്നത്‌ കോണ്‍ഗ്രസിന്റെ അധ:പതന രാഷ്ട്രീയമാണെന്ന്‌ ഒരു ചോദ്യത്തിന്‌ മറുപടിയായി അദ്ദേഹം പറഞ്ഞു. ആര്‍എസ്പി അവസരവാദികളാണ്‌. സംശുദ്ധരാഷ്ട്രീയമല്ല അവരുടേത്‌. സീറ്റില്ലെങ്കില്‍ മുന്നണി വിടുന്നതാണോ അവരുടെ രാഷ്ട്രീയമെന്നും കടന്നപ്പള്ളി ചോദിച്ചു. സംസ്ഥാനത്ത്‌ അപ്രഖ്യാപിത സാമ്പത്തിക പ്രതിസന്ധിയുണ്ടാക്കിയ ധനമന്ത്രി കെ.എം.മാണിയും സംസ്ഥാനസര്‍ക്കാരും ജനങ്ങളോട്‌ മറുപടി പറയണമെന്നും അദ്ദേഹം ആവശ്യപ്പെട്ടു. 

    
</TEXT>
</DOC>