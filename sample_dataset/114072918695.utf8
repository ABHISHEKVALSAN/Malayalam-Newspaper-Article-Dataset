<DOC>
<DOCNO>114072918695.utf8</DOCNO>
<TEXT>


           വിലക്കിയ അമേരിക്കന്‍ മണ്ണില്‍ നരേന്ദ്ര മോദിയെത്തുന്നു     

Tuesday 29 July 2014 11:29 pm IST

ന്യൂയോര്‍ക്ക്: ഒന്‍പതു വര്‍ഷങ്ങള്‍ക്ക് മുമ്പ് വിസ നല്‍കാതെ  സന്ദര്‍ശനം വിലക്കിയ അമേരിക്കന്‍ മണ്ണിലേക്ക് നരേന്ദ്രമോദി എത്തുന്നു. 2005ല്‍ പരിപാടിക്ക് പദ്ധതിയിട്ട അതേ മൈതാനത്തേക്ക് രാജ്യത്തിന്റെ അതിഥിയായി. പോപ്പിനു പിന്നാലെ മറ്റൊരു രാഷ്ട്രത്തലവന് ഇതാദ്യമായി പൊതുപരിപാടി നടത്തുന്നതിന് അമേരിക്ക അനുമതി നല്‍കിയതും മോദിയുടെ സന്ദര്‍ശനത്തിന് ആഗോള  പ്രാധാന്യം നല്‍കുന്നു.

പ്രധാനമന്ത്രി നരേന്ദ്ര മോദിയുടെ അമേരിക്കന്‍ സന്ദര്‍ശനം അവിസ്മരണീയമാക്കാന്‍ സര്‍ക്കാര്‍-സര്‍ക്കാരിതര സംവിധാനങ്ങള്‍ പ്രവര്‍ത്തനം ഊര്‍ജ്ജിതമാക്കിയിട്ടുണ്ട്. സപ്തംബറില്‍ നടക്കുന്ന മോദിയുടെ അമേരിക്കന്‍ സന്ദര്‍ശന പരിപാടികള്‍ക്ക് നാളെ വിദേശകാര്യമന്ത്രി സുഷമാ സ്വരാജും അമേരിക്കന്‍ സ്റ്റേറ്റ് സെക്രട്ടറി ജോണ്‍ കെറിയും തമ്മില്‍ ദല്‍ഹിയില്‍ നടക്കുന്ന കൂടിക്കാഴ്ചയില്‍ തീരുമാനിക്കും. 27ന് മോദി യുഎന്‍ പെതുസഭയെയും അഭിസംബോധന ചെയ്യും. 

യുഎസ് കോണ്‍ഗ്രസിന്റെ സംയുക്ത സമ്മേളനത്തെ നരേന്ദ്ര മോദി അഭിസംബോധന ചെയ്യുന്നതിനു പുറമേ അമേരിക്കന്‍ സെനറ്റര്‍മാരുമായി മോദിയുടെ ഉച്ചഭക്ഷണ പരിപാടിയുമുണ്ട്. വൈറ്റ്ഹൗസില്‍ രാജ്യത്തിന്റെ അതിഥിക്കായി പ്രത്യേകം തയ്യാറാക്കുന്ന അത്താഴവിരുന്നും മോദിയുടെ അമേരിക്കന്‍ യാത്രയില്‍ ഉള്‍ക്കൊള്ളിച്ചിട്ടുണ്ട്. ഭാരത വിദേശകാര്യമന്ത്രാലയവും വൈറ്റ്ഹൗസും തമ്മില്‍ പരിപാടികള്‍ സംബന്ധിച്ച ചര്‍ച്ചകള്‍ തുടരുകയാണ്. 

ജൂതകലണ്ടര്‍ പ്രകാരമുള്ള അവധിക്കായി സപ്തംബര്‍ 22 മുതല്‍ യുഎസ് കോണ്‍ഗ്രസ് പിരിയുകയാണ് പതിവ്. എന്നാല്‍ മോദിയുടെ സന്ദര്‍ശനത്തിന്റെ പ്രാധാന്യം വ്യക്തമാക്കിയ യുഎസ് കോണ്‍ഗ്രസ് സ്പീക്കര്‍ ജോണ്‍ ബേണറോട് അവധി നീട്ടിവെയ്ക്കാന്‍ ആവശ്യപ്പെട്ടിട്ടുണ്ട്. എ.ബി വാജ്‌പേയിക്കും മന്‍മോഹന്‍സിങിനും പിന്നാലെ യുഎസ് കോണ്‍ഗ്രസില്‍ പ്രസംഗിക്കുന്ന മൂന്നാമത്തെ ഭാരത പ്രധാനമന്ത്രിയാകും നരേന്ദ്രമോദി. സപ്തംബര്‍ 30നാകും മോദി യുഎസ് കോണ്‍ഗ്രസിനെ അഭിസംബോധന ചെയ്യുന്നത്. മോദി-ഒബാമ കൂടിക്കാഴ്ചയും ഈ ദിവസം നടക്കും. 

28ന് ന്യൂയോര്‍ക്കിലെ മാഡിസണ്‍ സ്‌ക്വയര്‍ ഗാര്‍ഡണിലാണ് പൊതുപരിപാടി നടക്കുന്നത്. 20,000 പേരെ ഉള്‍ക്കൊള്ളാവുന്ന മൈതാനമാണിത്. എന്നാല്‍ ഏകദേശം 80,000ത്തിലധികം പേര്‍ എത്തിച്ചേരുമെന്ന പ്രതീക്ഷയില്‍ കൂടുതല്‍ വലിയ മൈതാനത്തിനായുള്ള അന്വേഷണത്തിലാണ് പരിപാടിയുടെ സംഘാടകരായ അമേരിക്കയിലെ ഭാരതസമുഹം. ബിജെപി സെല്ലിന്റെ ഭാരവാഹി ചന്ദ്രകാന്ത് പട്ടേലും നരേന്ദ്രമോദിയുടെ ഉറ്റസുഹൃത്ത് ഡോ.ഭരത് ഭാരെയുമാണ് പൊതുപരിപാടിയുടെ ചുമതലകള്‍ പ്രത്യേകം ശ്രദ്ധിക്കുന്നത്. 

മോദിക്കു വിസ നല്‍കാതിരിക്കാന്‍ പ്രയത്‌നിച്ച സംഘടനകള്‍ സ്വീകരണ സംഘാടക സമിതിയുമായി സഹകരിച്ചു പ്രവര്‍ത്തിക്കാന്‍ തയ്യാറായിട്ടുണ്ടെങ്കിലും ഇക്കാര്യത്തില്‍ തീരുമാനമായിട്ടില്ല. 
ഡോ. ജയശ്രീ നായര്‍

    
</TEXT>
</DOC>