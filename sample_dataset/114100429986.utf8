<DOC>
<DOCNO>114100429986.utf8</DOCNO>
<TEXT>


           ആഡംബര കാറുകളുടെ നികുതി: രജിസ്‌ട്രേഷന് വമ്പന്മാര്‍ നെട്ടോട്ടമോടുന്നു    

Saturday 4 October 2014 8:58 pm IST

        കാക്കനാട്: സംസ്ഥാന സര്‍ക്കാര്‍ ആഡംബര കാറുകളുടെ അധികനികുതി വര്‍ദ്ധിപ്പിക്കും മുന്‍പേ പുതിയ രജിസ്‌ട്രേഷന് വേണ്ടി വമ്പന്മാര്‍ ആര്‍ടിഓഫീസിലേക്ക് നെട്ടോട്ടമോടുന്നു. ആഡംബര കാറുകള്‍, ആഡംബര വീടുകള്‍ ഉള്‍പ്പെടെ വമ്പന്മാര്‍ അനുഭവിക്കുന്ന എല്ലാ വിലകൂടിയവക്കും അധികനികുതി ഈടാക്കുമെന്നും ഒക്ടോബര്‍ ഒന്ന് മുതല്‍ ഓര്‍ഡിനന്‍സ് പ്രാബല്യത്തില്‍ വരുമെന്നും സര്‍ക്കാര്‍ പ്രഖ്യാപിച്ചിരുന്നു. എന്നാല്‍ ഇത് നടപ്പാക്കാത്തതിന് പിന്നില്‍ വന്‍തോക്കുകളെന്നു സൂചന.

ഈ ഓര്‍ഡിനന്‍സ് പ്രകാരം 15 ലക്ഷം രൂപ മുതല്‍ വിലവരുന്ന കാറിന് അധിക നികുതി ഇപ്പോഴുള്ള 15 ശതമാനത്തില്‍ നിന്ന് ഇരുപതായി ഉയര്‍ത്തി. മന്ത്രിസഭായോഗം കൂടിയാണ് കാര്യങ്ങള്‍ തീരുമാനിച്ചതെങ്കിലും നടപ്പില്‍ വരുന്ന തീയതി ഇത് വരെ പ്രഖ്യാപിക്കാത്തത് ചിലരെ പരോക്ഷമായി സഹായിക്കാനാണെന്ന ആക്ഷേപം ഉയര്‍ന്നുകഴിഞ്ഞു. ഇതിന്റെ പ്രതിഫലനമാണ് കേരളത്തിലെ എല്ലാ ആര്‍ ടിആഫീസുകളിലും ആഡംബര കാറിനായുള്ള പുതിയ രജിസ്‌ട്രേഷന്റെ നീണ്ട നിര കാണപ്പെടുന്നത്.
കഴിഞ്ഞ ദിവസം ഇഷ്ട നമ്പരിനായുള്ള ലേലത്തിലൂടെ ജില്ലയിലെ ആര്‍ടിആഫീസിന് 2.7 ലക്ഷം രൂപ ലഭിച്ചു.ലേലത്തില്‍ നടന്മാരായ പൃഥ്വിരാജ്, സുരാജ് വെഞ്ഞാറംമൂട് ഉള്‍പ്പെടെ 18 പേര്‍ പങ്കെടുത്തിരുന്നു.
കെ.എല്‍. 07.സി ബി 01 മുതല്‍ കെ എല്‍ 07സി ബി7007 വരെയുള്ള നമ്പരുകളാണ് ലേലത്തിന് വെച്ചിരിക്കുന്നത്.
അടുത്ത ഫാന്‍സി നമ്പരിനായുള്ള ലേലം തിങ്കളാഴ്ച നടക്കും. ലേലത്തിന് മുന്‍പ് പുതിയ ഓര്‍ഡിനന്‍സ് ഇറങ്ങാന്‍ സാധ്യത കുറവായതിനാല്‍ തിങ്കളാഴ്ച ഇഷ്ടപ്പെട്ട നമ്പരിനല്ലാതെ രജിസ്‌ട്രേഷന്‍ നടപടി പൂര്‍ത്തിയാക്കാനുള്ള തത്രപ്പാടിലായിരിക്കും ആഡംബര കാറുകളുടെ ഉടമസ്ഥര്‍. എങ്ങനെയെങ്കിലും അധികനികുതി ഒഴിവാകണം. അല്ലായെങ്കില്‍ രണ്ടു ലക്ഷം ആഡംബര നികുതി നല്‍കിയ സ്ഥാനത്ത് മൂന്നു ലക്ഷം നല്‍കേണ്ടി വരും, ജോയിന്റ് ആര്‍ടിഒ വേണുഗോപാല്‍ പറഞ്ഞു.
    
</TEXT>
</DOC>