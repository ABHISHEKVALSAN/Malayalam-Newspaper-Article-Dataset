<DOC>
<DOCNO>114041992487.utf8</DOCNO>
<TEXT>


           പാക്കിസ്ഥാനില്‍ ബിന്‍ ലാദന്റെ പേരില്‍ ലൈബ്രറി    

Saturday 19 April 2014 2:04 pm IST

ഇസ്ലാമാബാദ്: പാക്കിസ്ഥാന്‍ തലസ്ഥാനമായ ഇസ്ലാമാബാദില്‍ അല്‍ ക്വയ്ദ ഭീകരന്‍ ഒസാമ ബിന്‍ ലാദന്റെ പേരില്‍ ഒരു ലൈബ്രറി. ഇസ്ലാമാബാദില്‍ ലാല്‍ മസ്ജിദുമായി ബന്ധപ്പെട്ട് പ്രവര്‍ത്തിക്കുന്ന ജാമിയ ഹഫ്സ എന്ന മദ്രസയുടെ ലൈബ്രറിക്കാണ് ലാദന്റെ പേര് നല്‍കിയിരിക്കുന്നത്. ലൈബ്രറിയുടെ വാതിലുകളൊന്നില്‍ പതിച്ചിട്ടുള്ള പേപ്പറില്‍ ലാദനെ "ഷഹീദ്"(രക്തസാക്ഷി) എന്നും വിശേഷിപ്പിച്ചിരിക്കുന്നു.  

ഭീകര ബന്ധത്തെ ചൊല്ലി കുപ്രസിദ്ധി നേടിയതാണ് വനിതകള്‍ക്ക് മാത്രമായുള്ള ഈ മദ്രസ്സ. 2007ല്‍ പാക്കിസ്ഥാന്‍ സൈന്യം ഈ മദ്രസയില്‍ റെയ്ഡ് നടത്തിയിരുന്നു. ഏറ്റുമുട്ടലില്‍ നിരവധി പേര്‍ കൊല്ലപ്പെട്ടിരുന്നു. ഇസ്ലാമാബാദിന്റെ ഹൃദയഭാഗത്ത് സ്ഥിതി ചെയ്യുന്ന ഈ ലൈബ്രറിയില്‍ ഇസ്ലാമിക ഗ്രന്ഥങ്ങളുടെ 2000ത്തോളം ശേഖരങ്ങള്‍ ഉണ്ടെന്നാണ് കണക്കാക്കുന്നത്. എന്നാല്‍ വായനക്കര്‍ക്ക് ഇരിക്കാന്‍ കസേരകളോ മറ്റ് സൗകര്യങ്ങളോ ഇല്ലെന്ന് ബിബിസി റിപ്പോര്‍ട്ട് ചെയ്യുന്നു. ഇസ്ലാമിക ഗ്രന്ഥങ്ങള്‍ മാത്രമാണ് ഇവിടെയുള്ളത്.

2011ല്‍ യു.എസ് കമാന്‍ഡോ ആക്രമണത്തിലാണ് ലാദന്‍ കൊല്ലപ്പെട്ടത്. ബിന്‍ലാദന് ആദരമര്‍പ്പിക്കുന്നതിന്റെ ഭാഗമായാണ് ലൈബ്രറിക്ക് അദ്ദേഹത്തിന്റെ പേരു നല്‍കിയതെന്നും,​ അദ്ദേഹം ഒരു "ഹീറോ" ആയിരുന്നുവെന്നും മദ്രസയുമായി ബന്ധപ്പെട്ട ഒരു വക്താവ് പ്രതികരിച്ചു. 

മദ്രസകളെയും പള്ളികളെയും സര്‍ക്കാര്‍ ഉന്നം വയ്ക്കുന്നപക്ഷം ശരീഅത്ത് നിയമ പ്രകാരം(ഇസ്ലാമിക നിയമ പ്രകാരം)​ അവരോട് പ്രതികാരം ചെയ്യുമെന്ന് മദ്രസയിലെ മുഖ്യ ക്ലാര്‍ക്ക് മൗലാന അബ്ദുല്‍ അസീസും പ്രതികരിച്ചിട്ടുണ്ട്.   
    
</TEXT>
</DOC>