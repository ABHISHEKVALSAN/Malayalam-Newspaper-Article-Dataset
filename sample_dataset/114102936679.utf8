<DOC>
<DOCNO>114102936679.utf8</DOCNO>
<TEXT>


           പ്രിന്‍സിപ്പലും അദ്ധ്യാപകരും സസ്‌പെന്‍ഷനില്‍    

Wednesday 29 October 2014 9:05 pm IST

        ഇരിങ്ങാലക്കുട: ഉണ്ണായി വാരിയര്‍ സമാരക കലാനിലയം ഭാരവാഹികളോട് അപമര്യാദയായി പെരുമാറിയെന്നാരോപിച്ച് കലാനിലയം പ്രിന്‍സിപ്പാള്‍ കലാമണ്ഡലം നാരായണന്‍ എമ്പ്രാന്തിരി, സീനിയര്‍ അദ്ധ്യാപകരായ കലാനിലയം ഗോപി, കലാനിലയം ശിവദാസ് എന്നിവരെ സര്‍വ്വീസില്‍ നിന്ന് സസ്‌പെന്‍ഡ് ചെയ്തുകൊണ്ട് ഭരണസമിതി നോട്ടീസ് നല്‍കി.

കലാനിലയം പ്രസിഡണ്ട് ഭരണസമിതി അംഗങ്ങള്‍ എന്നിവരോട് അപമര്യാദയായി പെരുമാറിയത് സംബന്ധിച്ച് വിശദികരണം തേടിക്കൊണ്ട് കാരണം കാണിക്കല്‍ അയച്ചിരുന്നു. എന്നാല്‍ ഇതിന് നല്‍കിയ മറുപടി തൃപ്തികരമല്ലെന്ന് കാണിച്ചാണ്  അന്വേഷണ വിധേയമായി സര്‍വ്വീസില്‍ നിന്നും സസ്‌പെന്‍ഡ് ചെയ്തു കൊണ്ട് കലാനിലയം സെക്രട്ടറി ഇന്നലെ ഉത്തരവ് ഇറക്കിയത്.

കഴിഞ്ഞ 7 മാസക്കാലമായി കലാനിലയം ജീവനക്കാര്‍ക്ക് ശമ്പളം നല്കാതെ ദ്രോഹിക്കുന്ന ഭരണ സമിതിക്കെതിരെ ജീവനക്കാര്‍ നിരന്തരമായി പ്രതിഷേധിച്ചതിന്റെ ഫലമായാണ് മൂന്നുപേരെ സസ്‌പെന്‍ഡ് ചെയ്തതെന്ന് ഉണ്ണായിവാരിയര്‍ സ്മാരക കലാനിലയം എംപ്ലോയീസ് യൂണിയന്‍ ആരോപിച്ചു. അദ്ധ്യാപകര്‍ക്കെതിരെയുള്ള സസ്‌പെന്‍ഷന്‍ നടപടി പിന്‍വലിക്കണമെന്ന് ആവശ്യപ്പെട്ട് കലാനിലയത്തിലെ മുഴുവന്‍ ജീവനക്കാരും ഇന്ന് മുതല്‍ അനിശ്ചിതകാല സത്യാഗ്രഹ സമരം നടത്തുവാന്‍ തിരുമാനിച്ചതായും യൂണിയന്‍ അറിയിച്ചു.
    
</TEXT>
</DOC>