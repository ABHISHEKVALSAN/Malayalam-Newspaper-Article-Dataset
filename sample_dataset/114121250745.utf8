<DOC>
<DOCNO>114121250745.utf8</DOCNO>
<TEXT>


           മോദി സര്‍ക്കാര്‍ തൊഴിലാളി താല്‍പ്പര്യം സംരക്ഷിക്കണം: വിര്‍ജേഷ് ഉപാധ്യായ    

Friday 12 December 2014 10:55 pm IST

കേരള എന്‍ജിഒ സംഘ് 36-ാം സംസ്ഥാന സമ്മേളനം ബിഎംഎസ് ജന.സെക്രട്ടറിവിര്‍ജേഷ് ഉപാധ്യായ ഉദ്ഘാടനം ചെയ്യുന്നു
പാലക്കാട്: നരേന്ദ്ര മോദി സര്‍ക്കാരിന് തൊഴിലാളി താല്‍പ്പര്യം സംരക്ഷിക്കാന്‍ ബാധ്യതയുണ്ടെന്നും അതിന് അവര്‍ തയ്യാറാകുമെന്നാണ് താന്‍ പ്രതീക്ഷിക്കുന്നതെന്നും ബിഎംഎസ് ദേശീയ ജനറല്‍ സെക്രട്ടറി വിര്‍ജേഷ് ഉപാധ്യായ. തൊഴിലാളി വിരുദ്ധ നയങ്ങള്‍ ആരുടെ ഭാഗത്തുനിന്നുണ്ടായാലും ബിഎം എസ് നേരിടും. കേരള എന്‍ജിഒ സംഘ് 36-ാം സംസ്ഥാന സമ്മേളനം പാലക്കാട് ഉദ്ഘാടനം ചെയ്യുകയായിരുന്നു അദ്ദേഹം.
ജനപ്രതിനിധികള്‍ക്കും ജനങ്ങള്‍ക്കുമിടയിലെ പാലമാണ് സര്‍ക്കാര്‍ ജീവനക്കാര്‍. അവര്‍ സ്ഥിരം സംവിധാനത്തിന്റെ ഭാഗമാണ്. ജനഹിതമനുസരിച്ച് വരികയും പോവുകയും ചെയ്യുന്ന രാഷ്ട്രീയ നേതൃത്വങ്ങളുടെ തെറ്റായ ഉത്തരവുകള്‍ അനുസരിക്കാന്‍ അവര്‍ക്ക് ബാധ്യതയില്ല. തൊഴിലാളികളെയും ജീവനക്കാരെയും അടിമകളായി കാണുന്ന ബ്രിട്ടീഷ് രീതിക്ക് ഇപ്പോഴും മാറ്റം വന്നിട്ടില്ല. ഇന്ത്യയിലെ ഏറ്റവും വലിയ തൊഴിലാളി സംഘടനയായ ബിഎംഎസ്, മറ്റ് കേന്ദ്ര സംഘടനകളുമായി സഹകരിച്ച് രാഷ്ട്രീയ ബാധ്യതയില്ലാതെ തൊഴിലാളി താത്പര്യങ്ങള്‍ക്ക് വേണ്ടി പോരാടും.
സംസ്ഥാന സര്‍ക്കാര്‍ ജീവനക്കാരുടെ വേതന വ്യവസ്ഥകള്‍ പരിഷ്‌കരിക്കാതെ ശമ്പള കമ്മീഷനുമായി ഒത്തു കളിക്കുകയാണെന്നും അദ്ദേഹം ആരോപിച്ചു.
സംസ്ഥാന പ്രസിഡന്റ് കെ.പി. രാജേന്ദ്രന്‍ അധ്യക്ഷത വഹിച്ചു.
സ്വാഗതസംഘം ചെയര്‍മാന്‍ പത്മശ്രീ ഡോക്ടര്‍ പി.ആര്‍. കൃഷ്ണകുമാര്‍, എഫ്ഇടിഒ സംസ്ഥാന പ്രസിഡന്റ് എസ്.വാരിജാക്ഷന്‍, ആര്‍ആര്‍കെഎംഎസ് ജന.സെക്രട്ടറി വിപിന്‍ കുമാര്‍ ഡോഗ്ര എന്നിവര്‍ സംസാരിച്ചു. എം.സുരേഷ് സ്വാഗതവും പി എന്‍. സുധാകരന്‍ നന്ദിയും പറഞ്ഞു.
ഉച്ചയ്ക്കു ശേഷം നടന്ന സാംസ്‌കാരിക സമ്മേളനം സാഹിത്യകാരന്‍ ആഷാമേനോന്‍ ഉദ്ഘാടനം ചെയ്തു.
ആര്‍എസ്എസ് ബൗദ്ധിക് പ്രമുഖ് എം. മുകുന്ദന്‍ മാസ്റ്റര്‍ ഏകാത്മ മാനവ ദര്‍ശനത്തെപ്പറ്റി പ്രഭാഷണം നടത്തി.
സംസ്ഥാന വര്‍ക്കിംഗ് പ്രസിഡന്റ് കെ.ദിനേശന്‍ അധ്യക്ഷത വഹിച്ചു. എം.ടി. മധുസൂദനന്‍ സ്വാഗതവും പി. പീതാംബരന്‍ നന്ദിയും പറഞ്ഞു.

</TEXT>
</DOC>