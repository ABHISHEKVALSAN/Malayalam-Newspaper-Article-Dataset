<DOC>
<DOCNO>114020673807.utf8</DOCNO>
<TEXT>


           കായല്‍ സമ്മേളന സ്മരണ പുതിയ ചരിത്രമാകും    

Thursday 6 February 2014 9:57 pm IST

        കൊച്ചി: കെപിഎംഎസിന്റെ കായല്‍ സമ്മേളന സ്മരണ ശതാബ്ദി സംഗമം കേരളത്തിന്റെ സാമൂഹ്യ- രാഷ്ട്രീയ ചരിത്രത്തില്‍ നാഴികക്കല്ലാകും. ഫെബ്രുവരി 9ന്‌ കൊച്ചി മറൈന്‍ ഡ്രൈവിലാണ്‌ സമ്മേളനം. നരേന്ദ്ര മോദി സമ്മേളനം ഉദ്ഘാടനം ചെയ്യും. കേരളത്തിലെ അധസ്ഥിത പിന്നാക്ക ജനവിഭാഗത്തിന്റെ രാഷ്ട്രീയ മുന്നേറ്റത്തില്‍ സമ്മേളനം വഴിത്തിരിവാകുമെന്നാണ്‌ കരുതുന്നത്‌. 
കഴിഞ്ഞ അരനൂറ്റാണ്ടിലേറെയായി സിപിഎമ്മും കോണ്‍ഗ്രസും നേതൃത്വം നല്‍കുന്ന മുന്നണികള്‍ കേരളത്തിലെ ആദിവാസികള്‍ അടക്കമുള്ള പിന്നാക്ക ജനവിഭാഗങ്ങളെ കബളിപ്പിക്കുകയും ചൂഷണം ചെയ്യുകയുമായിരുന്നുവെന്ന്‌ കെപിഎംഎസ്‌ കുറ്റപ്പെടുത്തുന്നു. ഈ സാഹചര്യത്തിലാണ്‌ ദേശീയ രാഷ്ട്രീയത്തില്‍ പരിവര്‍ത്തനത്തിന്‌ നേതൃത്വം നല്‍കുന്ന നരേന്ദ്ര മോദിയെ സമ്മേളനം ഉദ്ഘാടനത്തിനായി ക്ഷണിച്ചത്‌. എസ്‌എന്‍ഡിപി യോഗം ജനറല്‍ സെക്രട്ടറി വെള്ളാപ്പള്ളി നടേശനും സമ്മേളനത്തില്‍ പങ്കെടുക്കുന്നുണ്ട്‌. 
ആദിവാസി-ദലിത്‌ സമൂഹത്തിന്റെ അടിസ്ഥാന പ്രശ്നങ്ങളായ ഭൂമി, തൊഴില്‍, വിദ്യാഭ്യാസം എന്നീ വിഷയങ്ങളില്‍ തങ്ങള്‍ വഞ്ചിക്കപ്പെട്ടതായും ഭൂപരിഷ്കരണത്തിന്റെ ഭാഗമായി സര്‍ക്കാര്‍ ഏറ്റെടുത്ത ഏഴര ലക്ഷം ഏക്കര്‍ മിച്ചഭൂമിയില്‍ ആറ്‌ ലക്ഷം ഏക്കറും സവര്‍ണ്ണ സമുദായങ്ങള്‍ക്കിടയിലാണ്‌ വിതരണം ചെയ്യപ്പെട്ടതെന്നും കെപിഎംഎസ്‌ നേതൃത്വം ചൂണ്ടിക്കാട്ടുന്നു. ഭൂ പരിഷ്കരണം ഒരു ശതമാനം പോലും ദരിദ്ര ഭൂരഹിത പിന്നാക്കക്കാര്‍ക്ക്‌ ഗുണകരമായിട്ടില്ല എന്നും ചൂണ്ടിക്കാണിക്കപ്പെടുന്നു.
1975 നു ശേഷം സംസ്ഥാനത്ത്‌ മാറിമാറി അധികാരത്തില്‍ വന്ന ഇരുമുന്നണികളും 8000 ത്തോളം ഭൂമി കയ്യേറ്റങ്ങള്‍ക്ക്‌ പട്ടയം നല്‍കിയിട്ടുണ്ട്‌. അതേസമയം ആദിവാസികള്‍ക്കും പിന്നോക്കക്കാര്‍ക്കും അര്‍ഹതപ്പെട്ട ഭൂമി പോലും നല്‍കാന്‍ സര്‍ക്കാരുകള്‍ തയ്യാറായിട്ടില്ല.
പാട്ടക്കാലാവധി കഴിഞ്ഞ തോട്ടങ്ങള്‍ ഏറ്റെടുത്ത്‌ ഭൂ രഹിതര്‍ക്ക്‌ വിതരണം ചെയ്യുമെന്ന്‌ പറഞ്ഞിരുന്നെങ്കിലും ആയിരക്കണക്കിന്‌ ഏക്കര്‍ വരുന്ന ചെറുവള്ളി എസ്റ്റേറ്റും ബോയിസ്‌ എസ്റ്റേറ്റും സ്വകാര്യ വ്യക്തികള്‍ക്ക്‌ മറിച്ചു വില്‍ക്കാന്‍ ഇരുമുന്നണികളും ഒത്താശ ചെയ്യുകയായിരുന്നു. വിദ്യാഭ്യാസ മേഖലയില്‍ മത ന്യൂനപക്ഷങ്ങളുടെതാത്പര്യങ്ങള്‍ മാത്രം സംരക്ഷിക്കുന്ന നിലപാടാണ്‌ ഇരുമുന്നണികളും സ്വീകരിച്ചിരിക്കുന്നതെന്ന പിന്നാക്ക വിഭാഗങ്ങളുടെ പരാതിക്കും പതിറ്റാണ്ടുകളുടെ പഴക്കമുണ്ട്‌. യൂണിവേഴ്സിറ്റികളില്‍ സ്ഥാപിച്ചിട്ടുള്ള അയ്യങ്കാളി ചെയറുകള്‍ പ്രവര്‍ത്തനം നിലച്ചിട്ട്‌ വര്‍ഷങ്ങളായി. അയ്യങ്കാളി പഠന ഗവേഷണകേന്ദ്രം സ്ഥാപിക്കുമെന്ന്‌ പ്രഖ്യാപിച്ചിട്ട്‌ വര്‍ഷങ്ങള്‍ കഴിഞ്ഞിട്ടും നടപ്പായിട്ടില്ല. ആദിവാസി വിഭാഗങ്ങളുടെ സ്ഥിതിയാണ്‌ ഏറെ ശോചനീയം. അടിസ്ഥാനസൗകര്യ വികസനത്തിനുള്ള ആദിവാസി ഫണ്ട്‌ ഓരോ വര്‍ഷവും നൂറുകണക്കിന്‌ കോടി രൂപയാണ്‌ ലാപ്സാകുന്നത്‌. അതേസമയം ഈ വിഭാഗങ്ങളില്‍ പെട്ടവര്‍ ഇപ്പോഴും വാസയോഗ്യമല്ലാത്ത വീടുകളില്‍ ദരിദ്രമായ സാഹചര്യങ്ങളില്‍ തന്നെ കഴിയുന്നു.
ഭരണാധികാരികളുടെ നയവൈകല്യവും ഇടതു വലതു രാഷ്ട്രീയ നേതൃത്വത്തിന്റെ ചൂഷണവുമാണ്‌ തങ്ങളുടെ ഈ പിന്നാക്കാവസ്ഥക്ക്‌ കാരണമെന്ന്‌ തിരിച്ചറിഞ്ഞതുകൊണ്ടാണ്‌ നരേന്ദ്രമോദിയെ കായല്‍ സമ്മേളന ശതാബ്ദി ഉദ്ഘാടനം ചെയ്യാന്‍ ക്ഷണിച്ചതെന്നും കെപിഎംഎസ്‌ നേതൃത്വം വ്യക്തമാക്കുന്നു. 
1913 ലാണ്‌ കൊച്ചിക്കായലില്‍ ഐതിഹാസികമായ സമ്മേളനം നടന്നത്‌. കൊച്ചി രാജ്യത്ത്‌ പുലയസമ്മേളനം അംഗീകരിക്കില്ല എന്ന രാജശാസനത്തിനെതിരെയാണ്‌ കായല്‍ സമ്മേളനം സംഘടിപ്പിക്കപ്പെടത്‌. രാജേന്ദ്ര മൈതാനിക്കും ഇന്നത്തെ ഫൈന്‍ ആര്‍ട്സ്‌ കോളേജിനും ഇടക്കുള്ള സ്ഥലത്തായിരുന്നു സമ്മേളനം. കൊച്ചി പ്രജാസഭയിലെ പുലയ പ്രതിനിധിയായ പണ്ഡിറ്റ്‌ കറുപ്പന്‍, കൃഷ്ണേതി ആശാന്‍, ടി.കെ. കൃഷ്ണമേനോന്‍ വക്കീല്‍ എന്നിവരായിരുന്നു കായല്‍ സമ്മേളനത്തിന്റെ നേതൃത്വം. അധഃ സ്ഥിത വിഭാഗങ്ങളിലെ കുഞ്ഞുങ്ങള്‍ക്ക്‌ വിദ്യാഭ്യാസത്തിന്‌ അവസരം നേടിയെടുക്കുക എന്നതായിരുന്നു ആവശ്യം. 
ഒരു നൂറ്റാണ്ടിനിപ്പുറവും ആ സമൂഹം അതേ ആവശ്യങ്ങളുമായി സംഘടിക്കേണ്ടി വരുന്നുവെന്നുള്ളതാണ്‌ ശ്രദ്ധേയം. അയ്യങ്കാളി ആയിരുന്നു കായല്‍ സമ്മേളനത്തിലെ ആവേശത്തിന്റെ സ്രോതസ്സ.്‌ ഭൂമിയുടെയും വിദ്യാഭ്യാസത്തിന്റെയും കാര്യത്തില്‍ അധഃസ്ഥിത വിഭാഗത്തിന്റെ പുതിയ അവകാശ സമരമായി ശതാബ്ദി സ്മരണ സംഗമം മാറുമെന്നാണ്‌ കരുതുന്നത്‌. 
ടി.എസ്‌.നീലാംബരന്‍

</TEXT>
</DOC>