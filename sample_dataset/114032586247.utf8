<DOC>
<DOCNO>114032586247.utf8</DOCNO>
<TEXT>


           കോണ്‍ഗ്രസ്‌ സ്ഥാനാര്‍ത്ഥി പിന്മാറി; മോദിക്കെതിരെ മിസ്ട്രി     

Tuesday 25 March 2014 10:24 pm IST

        അഹമ്മദാബാദ്‌: കോണ്‍ഗ്രസ്‌ നേതൃത്വത്തെ നാണംകെടുത്തി ഗുജറാത്തിലെ വഡോദര മണ്ഡലത്തില്‍ നരേന്ദ്ര മോദിക്കെതിരെ നിര്‍ത്തിയ പാര്‍ട്ടി സ്ഥാനാര്‍ത്ഥി നരേന്ദ്ര റാവത്ത്‌ പിന്മാറി. ബിജെപിയുടെ പ്രധാനമന്ത്രി സ്ഥാനാര്‍ത്ഥിയായ മോദിക്കെതിരെ കൂടുതല്‍ കരുത്തനായ സ്ഥാനാര്‍ത്ഥിയെ നിര്‍ത്തുന്നതിന്റെ ഭാഗമായി പിന്മാറണമെന്ന്‌ കോണ്‍ഗ്രസ്‌ നേതൃത്വം ആവശ്യപ്പെടുകയായിരുന്നു.
മണ്ഡലത്തെ വളരെ നന്നായി അറിയാവുന്നയാളെന്ന നിലക്ക്‌ നരേന്ദ്ര റാവത്ത്‌, മോദിക്ക്‌ കനത്ത വെല്ലുവിളി ഉയര്‍ത്തുമെന്നാണ്‌ കോണ്‍ഗ്രസ്‌ നേതൃത്വം പ്രചരിപ്പിച്ചത്‌. ഈ പ്രചാരണം കെട്ടടങ്ങുന്നതിന്‌ മുമ്പാണ്‌ റാവത്ത്‌ പിന്മാറിയത്‌. രാഹുല്‍ഗാന്ധിയുടെ നിര്‍ദ്ദേശപ്രകാരമാണ്‌ വഡോദരയില്‍ റാവത്ത്‌ കോണ്‍ഗ്രസ്‌ സ്ഥാനാര്‍ത്ഥിയായത്‌. വഡോദരയിലെ കോണ്‍ഗ്രസ്‌ പ്രസിഡന്റാണ്‌ റാവത്ത്‌.
ഗുജറാത്തിലെ കോണ്‍ഗ്രസ്‌ നേതാവ്‌ മധുസൂദനന്‍ മിസ്ട്രി മോദിക്കെതിരെ മത്സരിക്കുമെന്ന്‌ കോണ്‍ഗ്രസ്‌ നേതൃത്വം ഇന്നലെ വൈകി വ്യക്തമാക്കി. വര്‍ഷങ്ങളായി കാത്തിരുന്ന അവസരമാണിതെന്നും മോദിയെ നേരിടുന്ന കാര്യത്തില്‍ തികഞ്ഞ ആത്മവിശ്വാസമുണ്ടെന്നും മിസ്ട്രി പ്രതികരിച്ചു.
    
</TEXT>
</DOC>