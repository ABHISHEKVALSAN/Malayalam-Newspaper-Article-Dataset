<DOC>
<DOCNO>114030981911.utf8</DOCNO>
<TEXT>


           അമ്മക്കെതിരായ അന്താരാഷ്ട്ര ഗൂഢാലോചന പരാജയപ്പെടുത്തണം: ആര്‍എസ്‌എസ്‌    

Sunday 9 March 2014 10:05 pm IST

        ബംഗളൂരു: മാതാ അമൃതാനന്ദമയി ദേവിയെ അപകീര്‍ത്തിപ്പെടുത്താനുള്ള അന്താരാഷ്ട്ര ഗൂഢാലോചനയെ തള്ളിക്കളയണമെന്ന്‌ ആര്‍എസ്‌എസ്‌ ആഹ്വാനം ചെയ്തു. അമ്മയോട്‌ അസൂയയും വിദ്വേഷവുമുള്ള ചില പാശ്ചാത്യശക്തികളാണ്‌ ഇതിന്‌ പിന്നിലെന്ന്‌ ആര്‍എസ്‌എസ്‌ അഖിലഭാരതീയ പ്രതിനിധിസഭയോടനുബന്ധിച്ച്‌ സര്‍കാര്യവാഹ്‌ സുരേഷ്‌ ജോഷി പ്രസ്താവനയില്‍ വ്യക്തമാക്കി.
അമ്മയെപ്പോലെ ഒരു പുണ്യവതിയോട്‌ വിശ്വാസ്യത നശിച്ച ചില പൈശാചിക പാശ്ചാത്യശക്തികള്‍ അസൂയയും വിദ്വേഷവും പുലര്‍ത്തുന്നുവെന്നത്‌ ഞെട്ടലുളവാക്കുന്നതാണ്‌. പാശ്ചാത്യരാജ്യങ്ങളിലെ മൗലികവാദികളും യാഥാസ്ഥിതികരുമായ മതഭ്രാന്തന്മാര്‍ ഭീഷണിയായി കാണുന്ന ഒരു മഹത്തായ ധാര്‍മ്മിക മുന്നേറ്റത്തിന്‌ മങ്ങലേല്‍പ്പിക്കാന്‍ ശ്രമിക്കുന്നവരാണ്‌ അമ്മയെ അപകീര്‍ത്തിപ്പെടുത്തുന്ന 'വിശുദ്ധനരകം' എന്ന പുസ്തകത്തിന്‌ പിന്നിലുള്ളത്‌. സനാതനധര്‍മ്മത്തിന്റെയും മനുഷ്യത്വത്തിന്റെയും ശത്രുക്കളാണിവര്‍, സര്‍കാര്യവാഹ്‌ കുറ്റപ്പെടുത്തി.
പുസ്തകം പ്രസിദ്ധീകരിച്ച സമയം, അമ്മയുടെ പ്രസ്ഥാനത്തിനെതിരെ ഉന്നയിക്കപ്പെടുന്ന വ്യാജവും തികച്ചും അടിസ്ഥാനരഹിതവുമായ ആരോപണങ്ങള്‍, ദുരുപദിഷ്ടവും മര്യാദകെട്ടതുമായ പുസ്തകത്തിന്റെ ഉള്ളടക്കം വെട്ടിവിഴുങ്ങാനുള്ള ഹിന്ദുവിരുദ്ധ മാധ്യമങ്ങളുടെയും ബുദ്ധിജീവികളുടെയും തിടുക്കം എന്നിവ കുടിലമായ അന്താരാഷ്ട്ര ഗൂഢാലോചനക്ക്‌ തെളിവാണ്‌. മുന്‍കാലങ്ങളിലും നിരവധി ഹിന്ദുസന്യാസിമാരും സ്ഥാപനങ്ങളും ഇതുപോലെ ആക്രമിക്കപ്പെട്ടിട്ടുണ്ട്‌, ആര്‍എസ്‌എസ്‌ ചൂണ്ടിക്കാട്ടി.
അമ്മയെപ്പോലുള്ള ഒരു പുണ്യവതിയെ മോശക്കാരിയാക്കാനുള്ള ലജ്ജാവഹമായ ശ്രമത്തെ ആര്‍എസ്‌എസ്‌ ശക്തമായി അപലപിച്ചു. ഹിന്ദുസമൂഹവും ശരിയായി ചിന്തിക്കുന്ന ജനങ്ങളും ഇൌ‍ ഗൂഢാലോചനക്കാരെ മാനവരാശിയുടെ ശത്രുക്കളായി കണ്ട്‌ തള്ളിക്കളയണം, സര്‍കാര്യവാഹ്‌ ആവശ്യപ്പെട്ടു.
അമ്മയോടും അമ്മയുടെ ദൗത്യത്തോടും ആര്‍എസ്‌എസിന്‌ അങ്ങേയറ്റത്തെ ആദരവാണുള്ളതെന്ന്‌ സര്‍കാര്യവാഹ്‌ പറഞ്ഞു. അമ്മക്കും മറ്റ്‌ ഹിന്ദു സന്യാസിമാര്‍ക്കും സ്ഥാപനങ്ങള്‍ക്കുമെതിരെയുള്ള നികൃഷ്ടമായ ഗൂഢാലോചന തുറന്നുകാണിക്കാനും പരാജയപ്പെടുത്താനും സംഘത്തിന്റെ എല്ലാ സഹായവുമുണ്ടാവുമെന്നും സര്‍കാര്യവാഹ്‌ വ്യക്തമാക്കി.
ബ്രിട്ടീഷുകാര്‍ക്കെതിരെ സ്വാതന്ത്ര്യത്തിനായും സ്വാതന്ത്ര്യാനന്തര ഭാരതത്തില്‍ ക്രൈസ്തവസഭകളുടെ മതപരിവര്‍ത്തനത്തിനെതിരെയും ധീരമായി പോരാടിയ മണിപ്പൂരിലെ റാണി മാ ഗയ്ഡെല്യൂവിന്റെ ജന്മശതാബ്ദി ആഘോഷത്തിന്‌ ദേശസ്നേഹികളായ ജനങ്ങള്‍ എല്ലാ പിന്തുണയും നല്‍കാന്‍ മറ്റൊരു പ്രസ്താവനയില്‍ സര്‍കാര്യവാഹ്‌ ആഹ്വാനംചെയ്തു. മൂന്ന്‌ ദിവസങ്ങളിലായി നടന്ന അഖിലഭാരതീയ പ്രതിനിധിസഭ ഇന്നലെ സമാപിച്ചു.

    
</TEXT>
</DOC>