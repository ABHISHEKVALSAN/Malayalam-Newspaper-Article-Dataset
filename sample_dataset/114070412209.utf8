<DOC>
<DOCNO>114070412209.utf8</DOCNO>
<TEXT>


            അഗസ്റ്റവെസ്റ്റ്‌ലാന്‍ഡ് അഴിമതി കേസ്: ഗോവ ഗവര്‍ണറെ ചോദ്യം ചെയ്തു    

Friday 4 July 2014 3:33 pm IST

ന്യൂദല്‍ഹി: അഗസ്റ്റവെസ്റ്റ്‌ലാന്‍ഡ് അഴിമതിയുമായി ബന്ധപ്പെട്ട് ഗോവ ഗവര്‍ണറും സ്‌പെഷ്യല്‍ പ്രൊട്ടക്ഷന്‍ ഗ്രൂപ്പ് മേധാവിയുമായിരുന്ന ബി.വി.വാഞ്ചുവില്‍ നിന്ന് സി.ബി.ഐ മൊഴിയെടുത്തു.

ഇറ്റലിയിലെ അഗസ്റ്റവെസ്റ്റ്‌ലാന്‍ഡ് കമ്പനിയില്‍ നിന്ന് 3600 കോടിയുടെ 12 ഹെലികോപ്ടറുകള്‍ വാങ്ങിയതില്‍ 360 കോടി രൂപയുടെ അഴിമതി നടന്നു എന്നാണ് ആരോപണം.

ഹെലികോപ്ടറിന് 6000 മീറ്റര്‍ വരെ ഉയരത്തില്‍ പറക്കാന്‍ കഴിയണമെന്ന നിബന്ധന 4500 മീറ്ററാക്കി ചുരുക്കി ഇറ്റാലിയന്‍ കമ്പനിയായ അഗസ്റ്റാ വെസ്റ്റ്‌ലാന്‍ഡിന് ടെന്‍ഡറില്‍ പങ്കെടുക്കാന്‍ അവസരം നല്‍കാനുള്ള തീരുമാനം കൈക്കൊണ്ട യോഗത്തില്‍ എം കെ നാരായണനും വാഞ്ചുവും പങ്കെടുത്തിരുന്നു.

ഇതേതുടര്‍ന്നാണ് അദ്ദേഹത്തെ സാക്ഷിയായി സി.ബി.ഐ ചോദ്യം ചെയ്തത്. കേസുമായി ബന്ധപ്പെട്ട് നേരത്തെ ബംഗാള്‍ മുന്‍ ഗവര്‍ണറും ദേശീയ സുരക്ഷാ ഉപദേഷ്ടാവുമായിരുന്ന എം.കെ.നാരായണനെ ചോദ്യം ചെയ്തിരുന്നു.
    
</TEXT>
</DOC>