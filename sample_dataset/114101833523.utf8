<DOC>
<DOCNO>114101833523.utf8</DOCNO>
<TEXT>


           ഇരു സര്‍ക്കാരുകളും പിന്‍വലിച്ച കേസുകളുടെ ധവളപത്രം പുറത്തിറക്കണം: കൃഷ്ണദാസ്    

Saturday 18 October 2014 7:46 am IST

        തിരുവനന്തപുരം: സംസ്ഥാനത്ത് കഴിഞ്ഞ പത്തുവര്‍ഷത്തിനിടെ യുഡിഎഫ് എല്‍ഡിഎഫ് സര്‍ക്കാരുകള്‍ പിന്‍വലിച്ച കേസുകള്‍ സംബന്ധിച്ച് ധവളപത്രം പുറത്തിറക്കണമെന്ന് ബിജെപി മുന്‍ ദേശീയ സെക്രട്ടറി പി.കെ. കൃഷ്ണദാസ്. സിപിഎമ്മും പിണറായും എംജി കോളേജിലെ കേസ് പിന്‍വലിച്ചതിനെതിരെ ആക്ഷേപമുന്നയിക്കുന്നത് കോണ്‍ഗ്രസസിനെയും പോലീസിനെയും ഉപയോഗിച്ച് ആര്‍എസ്എസിന അടിച്ചമര്‍ത്താന്‍ നടത്തുന്ന നീക്കങ്ങളെ വെള്ള പൂശാനാണെന്നും പോത്തന്‍കോട് സംഭവം കോണ്‍ഗ്രസ് മാര്‍കിസ്റ്റ് പോലീസ് ഗൂഡാലോചനയുടെ ഭാഗമാണെന്നും കൃഷ്ണദാസ് പറഞ്ഞു.

പോത്തന്‍കോട് സംഭവത്തില്‍ ആറ്റിങ്ങല്‍ ഡിവൈഎസ്‌പി പ്രതാപന്‍നായര്‍ക്കെതിരെ നടപടി സ്വീകരിക്കണമെന്നാവശ്യപ്പെട്ട് സംഘ പരിവാര്‍ സംഘടനകള്‍ നടത്തിയ ആറ്റിങ്ങല്‍ ഡിവൈഎസ്‌പി ഓഫീസ് മാര്‍ച്ച് ഉദ്ഘാടനം ചെയ്യുകയായിരുന്നു അദ്ദേഹം.

പോത്തന്‍കോട് 9ന് ചെഗുവേര ദിനാചരണത്തിന്റെ പേരില്‍ റാലി നടത്തിയവര്‍ പ്ലാമൂട്ടുകടയില്‍വച്ച് ബിജെപി ആര്‍എസ്എസ് പ്രവര്‍ത്തകര്‍ക്കുനേരെ ആക്രമഴിച്ചുവിടുകയും വീടാക്രമണം നടത്തുകയുമായിരുന്നു. പിറ്റേന്ന് സിപിഎം സംഘം ആക്രമണം നടത്തുന്നതറിഞ്ഞ് എത്തിയ ആര്‍എസ്എസ് പ്രവര്‍ത്തകര്‍ക്കുനേരെ ഡിവൈഎസ്‌പി പ്രതാപനും സംഘം ആക്രമണം നടത്തുകയായിരുന്നു. പോലീസിലെ സിപിഎം ഫ്രാക്ഷന്‍ അംഗമായ ഡിവൈഎസ്‌പി സിപിഎമ്മിനുവേണ്ടി ഗുണ്ടാപണി ചെയ്യുകയായിരുന്നു.

മാര്‍ക്‌സിസ്റ്റുപാര്‍ട്ടിയിലെ ക്രിമിനല്‍ മനോഭാവമുള്ള ഒരുവിഭാഗം നേതാക്കളുടെ ഹിഡന്‍ അജണ്ട കോണ്‍ഗ്രസിന്റെ മൗനാനുവാദത്തോടെ നടപ്പാക്കാനാണ് ഡിവൈഎസ്‌പി ശ്രമിക്കുന്നത്. സിപിഎമ്മിനുവേണ്ടി പ്രവര്‍ത്തിക്കുന്ന ഒരു ഡിവൈഎസ്‌പിയെ നിയന്ത്രിക്കാന്‍ ആഭ്യന്തരമന്ത്രിക്ക് കഴിയില്ലെന്ന് ബിജെപി വിശ്വസിക്കുന്നില്ല. ഇവിടെയാണ് മാര്‍കിസ്റ്റുപാര്‍ട്ടിയും കോണ്‍ഗ്രസും ഒത്തുചേര്‍ന്നുകൊണ്ട് പോലീസിനെ ഉപയോഗിച്ച് ആര്‍എസ്എസ് ബിജെപി പ്രവര്‍ത്തകരെ വേട്ടയാടുന്നതിന്റെ ഗൂഡാലോചന വ്യക്തമാകുന്നത്. ഇത് മറയ്ക്കാനാണ് എംജി കോളേജിലെ നൂറുശതമാനം നിയമാനുസൃതമായി പിന്‍വലിച്ച ഒരു കേസിന്റെ പേരില്‍ വിവാദമുണ്ടാക്കുന്നത്.

ഈ സര്‍ക്കാര്‍ അധികാരത്തിലിരുന്നപ്പോള്‍ ആയിരത്തില്‍പരം കേസുകള്‍ പിന്‍വലിച്ചിട്ടുണ്ട്. വി.എസ് മുഖ്യമന്ത്രിയും കൊടിയേരി ആഭ്യന്തരമന്ത്രിയായിയിരുന്നപ്പോള്‍ 2500 കേസുകളാണ് പിന്‍വലിച്ചത്. ഇതില്‍ നിരവധി കോണ്‍ഗ്രസുകാര്‍ പ്രതികളായ കേസുകളുണ്ടായിരുന്നു. ചെന്നിത്തലക്ക് ആര്‍എസ്എസിന്റെ മനസാണെന്നാണ് പിണറായി പറയുന്നത്. കോടിയേരിക്ക് കോണ്‍ഗ്രസിന്റെ മുഖമാണോ. കോടിയേരി നടപ്പാക്കിയത് കോണ്‍ഗ്രസിന്റെ അജണ്ടയാണോ ലീഗുകാര്‍ പ്രതികളായ കേസുകള്‍ പിന്‍വലിച്ചിരുന്നു. കോടിയേരിക്ക് ലീഗിന്റെ മനസാണോ. എല്‍ഡിഫുകാര്‍ പ്രതികളായ രാജ്യദ്രോഹകേസുകള്‍പോലും കോടിയേരി പിന്‍വലിച്ചിരുന്നു. രാജ്യദ്രോഹികളുടെ മനസാണോ കോടിയേരിക്കെന്ന് പിണറായി വ്യക്തമാക്കണം.

എല്‍ഡിഎഫ് സര്‍ക്കാര്‍ പിന്‍വലിച്ച കേസുകളുടെ വിവരം പുറത്തുവിടാന്‍ വെല്ലുവിളിക്കുകയാണ്. സിപിഎമ്മില്‍ നിന്നും ആര്‍എസ്എസിലേക്കും ബിജെപിയിലേക്കുമുള്ള ഒഴുക്ക് തടയാന്‍ സാധ്യമല്ലെന്നുള്ള തിരിച്ചറിവാണ് അണികളുടെ കൈയില്‍ ആയുധങ്ങള്‍ കൊടുത്ത് ആര്‍എസ്എസ് പ്രവര്‍ത്തകര്‍ക്കു നേരെ ആക്രമണം അഴിച്ചുവിടാന്‍ പ്രേരിപ്പിക്കുന്നത്. ഈ ഹിഡന്‍ അജണ്ട മാര്‍കിസ്റ്റുപാര്‍ട്ടിയുടെ സാധാരണ പ്രവര്‍ത്തകര്‍ക്കിടയില്‍ ഇനി വിലപ്പോവില്ല. കൃഷ്ണദാസ് പറഞ്ഞു.

സിപിഎമ്മിനുവേണ്ടി ഗുണ്ടാപണി ചെയ്യുന്ന ആറ്റിങ്ങല്‍ ഡിവൈഎസ്‌പി പോലീസുകാര്‍ക്കുതന്നെ അപമാനമാണെന്നും ഇയാളെ സസ്‌പെന്‍ഡ് ചെയ്ത് നീതിപൂര്‍വമായ അന്വേഷണം നടത്താന്‍ ആഭ്യന്തരവകുപ്പ് തയ്യാറാകണമെന്നും കൃഷ്ണദാസ് ആവശ്യപ്പെട്ടു. സിപിഎമ്മില്‍ നിന്നും ബിജെപിയിലേക്കുള്ള ഒഴുക്ക് തടയാന്‍ അക്രമരാഷ്ട്രീയത്തെ കൂട്ടുപിടിക്കുന്ന സിപിഎം ബംഗാളിലെ ഇന്നത്തെ അവസ്ഥ ഓര്‍ക്കുന്നത് നന്നായിരിക്കുമെന്ന് ആമുഖപ്രഭാഷണം നടത്തിയ ജില്ലാ പ്രസിഡന്റ് അഡ്വ. എസ്. സുരേഷ് പറഞ്ഞു. പോത്തന്‍കോട് മാര്‍കിസ്റ്റു ആക്രമത്തിനെതിരെ 23ന് സംഘടിപ്പിക്കുന്ന ജനകീയസദസ്സില്‍ സംസ്ഥാന അധ്യക്ഷന്‍ വി. മുരളീധരന്‍, കെ.സുരേന്ദ്രന്‍ എന്നിവര്‍ പങ്കെടുക്കുമെന്നും അദ്ദേഹം പറഞ്ഞു.
    
</TEXT>
</DOC>