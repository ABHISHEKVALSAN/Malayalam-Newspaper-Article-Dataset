<DOC>
<DOCNO>114101131865.utf8</DOCNO>
<TEXT>


           മാണിയെ രാഷ്ട്രീയം പഠിപ്പിക്കേണ്ടെന്ന് പാര്‍ട്ടിപ്പത്രം    

Saturday 11 October 2014 8:53 pm IST

        കോട്ടയം: കേരള കോണ്‍ഗ്രസ് ഏത് മുന്നണിയില്‍ ചേരണമെന്ന കാര്യം പാര്‍ട്ടി തീരുമാനിക്കുമെന്ന് പാര്‍ട്ടി മുഖപത്രം. കെ.എം. മാണിയെ ആരും രാഷ്ട്രീയം പഠിപ്പിക്കേണ്ടെന്നും അത് കൊല്ലകുടിയില്‍ സൂചി വില്‍ക്കുന്നതിലും കഠിനമായിരിക്കും എന്നും  പ്രതിഛായ മുന്നറിയിപ്പു നല്‍കുന്നു. യുഡിഎഫില്‍ കോണ്‍ഗ്രസും കേരളാ കോണ്‍ഗ്രസും തമ്മിലുള്ള തര്‍ക്കം ഔദ്യോഗിക രേഖയായതോടെ പുതിയ മാനം കൈവന്നിരിക്കുകയാണ്.

മാണിക്കും പാര്‍ട്ടിക്കുമെതിരെ കോണ്‍ഗ്രസ് മുഖപത്രമായ 'വീക്ഷണ'ത്തില്‍ വന്ന ലേഖനത്തിന് മറുപടിയുമായാണ് പ്രതിഛായയുടെ ഇറങ്ങിയിരിക്കുന്നത്. ഏതെങ്കിലും പാര്‍ട്ടിയോട് ചേര്‍ന്നാല്‍ കേരള കോണ്‍ഗ്രസ് തകര്‍ന്നു പോകുമെന്ന വാദം പുച്ഛത്തോടെ തള്ളിക്കളയുന്നതിനൊപ്പം ഇതിന് ആരുടെയും ഉപദേശം വേണ്ടെന്നും യുക്തമായ സമയത്ത് ഇക്കാര്യത്തില്‍ തീരുമാനം എടുക്കുമെന്നുമാണ് മറുപടി.

കോണ്‍ഗ്രസ് മുഖപത്രത്തിലെ ഏതെങ്കിലും ലേഖകന്റെ ഇംഗിതം അനുസരിച്ചല്ല കേരളാകോണ്‍ഗ്രസ് ഭാവി പരിപാടികള്‍ തീരുമാനിക്കുന്നത്. ഏതു മുന്നണിയില്‍ തുടരണമെന്നതും എപ്പോള്‍ പിരിയണമെന്നതും പാര്‍ട്ടിയാണ് പ്രഖ്യാപിക്കുന്നത്. ഏതെങ്കിലും തീരുമാനം എടുക്കുന്ന കാര്യത്തില്‍ പാര്‍ട്ടി ചെയര്‍മാന്‍ കെ. എം. മാണി കാര്‍ട്ടൂണിസ്റ്റിന്റെ ഭാഷയിലാണെങ്കില്‍പോലും നാണം കുണുങ്ങി മാറി നിന്നിട്ടില്ല. നല്ല പോലെ ആലോചിച്ചും ചര്‍ച്ച ചെയ്തുമാണ് തീരുമാനങ്ങള്‍ കൈകൊള്ളുന്നത്. അതിന് പരിണിത പ്രജ്ഞരായ നേതാക്കള്‍ കേരള കോണ്‍ഗ്രസില്‍ വേണ്ടുവോളമുണ്ട്. കേരള കോണ്‍ഗ്രസിന്റെ ഭാവിയില്‍ ആശങ്കപ്പെടുന്നവര്‍ ഇക്കാര്യം ഓര്‍ക്കുന്നത് നന്നാണെന്നും പ്രതിഛായയില്‍ പറയുന്നു.
    
</TEXT>
</DOC>