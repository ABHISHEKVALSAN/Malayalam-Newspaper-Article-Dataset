<DOC>
<DOCNO>114092025622.utf8</DOCNO>
<TEXT>


           കാന്‍സറിനെതിരെ യുദ്ധപ്രഖ്യാപനത്തിന് തയ്യാറാവണം- ഡോ. ഹര്‍ഷവര്‍ദ്ധന്‍    

Saturday 20 September 2014 12:51 pm IST

        തിരുവനന്തപുരം: രാജ്യം കാന്‍സറിനെതിരെ യുദ്ധപ്രഖ്യാപനത്തിന് തയ്യാറാവണമെന്ന് കേന്ദ്ര ആരോഗ്യമന്ത്രി ഡോ. ഹര്‍ഷവര്‍ദ്ധന്‍. കാന്‍സര്‍ രോഗങ്ങള്‍ ഇന്ന് വ്യാപകമാവുകയാണ്. ജീവനെ കാര്‍ന്നുതിന്നുന്ന രോഗം കുടുംബങ്ങളുടെ സാമ്പത്തിക സ്ഥിതിയെയും തകിടം മറിക്കുന്നു. ഉറ്റവരെ രക്ഷപ്പെടുത്താന്‍ വീടും സ്ഥലവും വിറ്റ് ഭീമമായ ചികിത്സാ ചെലവ് വഹിക്കുന്ന ലക്ഷങ്ങളാണ് ഉള്ളത്. ക്യാന്‍സര്‍ രോഗങ്ങള്‍ മുന്‍കൂട്ടി കണ്ടെത്താന്‍ കഴിഞ്ഞാല്‍ അതിജീവിക്കാനാവും. ക്യാന്‍സറിന് ഇടയാക്കുന്ന കാരണങ്ങളെപ്പറ്റി പൊതുജനങ്ങള്‍ക്കിടയില്‍ അവബോധമുണ്ടാകണം. ഇതിനായുള്ള പദ്ധതികള്‍ ആസൂത്രണം ചെയ്യും. കാന്‍സര്‍ ഗവേഷണ രംഗത്ത് കൂടുതല്‍ ശ്രദ്ധ പുലര്‍ത്തും.

സാമ്പത്തിക പ്രതിസന്ധികളുണ്ടെങ്കിലും ആരോഗ്യരംഗത്ത് അവശ്യംവേണ്ട പദ്ധതികള്‍ക്ക് അവഗണനയുണ്ടാവില്ല. ആരോഗ്യവിഷയങ്ങളില്‍ രാഷ്ട്രീയം ഘടകമാവില്ല. ഏത് സംസ്ഥാനത്ത് ആര് ഭരിക്കുന്നുവെന്ന് നോക്കിയല്ല പദ്ധതികളെ സമീപിക്കുക. ഒരു ഡോക്ടറായ തനിക്ക് ഹിന്ദുവും ക്രിസ്ത്യാനിയും മുസ്ലിമും എന്ന വേര്‍തിരിവില്ല. മനുഷ്യനാണ് പ്രധാനം. മാനവ സേവനമാണ് ഈശ്വരസേവനമെന്നാണ് താന്‍ വിശ്വസിക്കുന്നത്.

ആരോഗ്യപദ്ധതികള്‍ എല്ലാ സംസ്ഥാനങ്ങള്‍ക്കും ഒറ്റ മോഡല്‍ മതിയെന്ന നിലപാടില്ല. ഓരോ സംസ്ഥാനങ്ങള്‍ക്കും വിജയകരമായ പദ്ധതികള്‍ സ്വീകരിക്കാനാവും. പൊതു സ്വകാര്യ പങ്കാളിത്തത്തോടെയുള്ള ആരോഗ്യപദ്ധതികള്‍ക്കും സ്വീകാര്യതയുണ്ട്. പുകവലി വിരുദ്ധ നിയമങ്ങള്‍ രാജ്യത്ത് ശക്തമാക്കണം. മരുന്ന് പരീക്ഷണങ്ങള്‍ സംബന്ധിച്ച് ശക്തമായ കേന്ദ്രനിയമങ്ങള്‍ നിലവിലുണ്ട്. സംസ്ഥാനങ്ങള്‍ക്ക് ഇക്കാര്യത്തില്‍ ശക്തമായ നടപടിയെടുക്കാവുന്നതാണെന്ന് അദ്ദേഹം പറഞ്ഞു.
    
</TEXT>
</DOC>