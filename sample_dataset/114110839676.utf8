<DOC>
<DOCNO>114110839676.utf8</DOCNO>
<TEXT>


           ഗൃഹനാഥനെ വിഷംകഴിപ്പിച്ചെന്ന സംഭവം നുണയെന്ന് പോലീസ്്    

Saturday 8 November 2014 10:39 pm IST

        ശാസ്താംകോട്ട: അജ്ഞാത സംഘം ഗൃഹനാഥനെ വിഷംകുടിപ്പിച്ച് കൊലപ്പെടുത്താന്‍ ശ്രമിച്ചെന്ന സംഭവം പുതിയവഴിത്തിരിവിലേക്ക്. മൈനാഗപ്പള്ളി വേങ്ങ കോടംവിളവടക്കതില്‍ അലിയാരുകുഞ്ഞ്്(65) ആണ് തന്നെ മണ്ണ്മാഫിയ നിര്‍ബന്ധിപ്പിച്ച് വിഷംകുടിപ്പിച്ച് കൊലപ്പെടുത്താന്‍ ശ്രമിച്ചെന്നാരോപിച്ച്  ശാസ്താംകോട്ട പോലീസിന് ആശുപത്രിയില്‍വച്ച് മൊഴിനല്‍കിയത്.

എന്നാല്‍ മൊഴിയിലെ വൈരുദ്ധ്യവും സാഹചര്യതെളിവുകളും പറയുന്ന കാര്യങ്ങള്‍ക്ക് എതിരാണെന്ന് അന്വേഷണത്തിന്റെ തുടക്കംമുതല്‍ തന്നെ പോലീസിന് ബോധ്യപ്പെട്ടിരുന്നു. എങ്കിലും സംഭവവുമായി ബന്ധപ്പെട്ട് നിരവധിപേരെ പോലീസ് ചോദ്യംചെയ്തിരുന്നു. കേസില്‍ വാദിതന്നെ പ്രതിയായിമാറാനുള്ള സാഹചര്യമാണ് നിലനില്‍ക്കുന്നത്.

കഴിഞ്ഞ ഞായറാഴ്ച ഉച്ചയ്ക്ക് രണ്ടിനാണ് അലിയാരുകുഞ്ഞിനെ വിഷംകുടിപ്പിച്ചതായി പറയുന്നത്.  വൈകിട്ട്  ഭാര്യയും, മരുമകളും കരുനാഗപ്പള്ളിയില്‍  പോയിട്ട് വരുമ്പോഴാണ് അബോധാവസ്ഥയില്‍ വീട്ടിനുള്ളില്‍  ഇയാളെകാണുന്നത്. ഉടന്‍തന്നെ ശാസ്താംകോട്ടയിലെ സ്വകാര്യ ആശുപത്രിയില്‍ പ്രവേശിപ്പിക്കുകയായിരുന്നു.

തുടര്‍ന്ന് ബോധംവീണ അലിയാരുകുഞ്ഞ് തന്നെ  ആറുപേര്‍ചേര്‍ന്ന് ബലമായി വിഷം വായിലേക്ക് ഒഴിച്ചുനല്‍കുകയായിരുന്നുവെന്ന് പറഞ്ഞു. ഇതിന്റെ അടിസ്ഥാനത്തില്‍ പോലീസ് നടത്തിയ അന്വേഷണത്തിലാണ് പരാതി വ്യാജമാണെന്നും സ്വയം വിഷംകഴിക്കുകയും അയല്‍വാസിയായ സ്ത്രീയെക്കൊണ്ട് കത്ത് എഴുതിവയ്പ്പിക്കുകയുമായിരുന്നു എന്ന്‌തെളിഞ്ഞത്. കത്തെഴുതി നല്‍കിയ സ്ത്രീയെ പിന്നീട് പോലീസ് ചോദ്യംചെയ്തിരുന്നു.    സംഭവവുമായി ബന്ധപ്പെട്ട് പലരേയും ചോദ്യംചെയ്ത പോലീസ് പരാതി വ്യാജമാണെന്ന് കണ്ടെത്തിയതോടെ  ഇവരെ വിട്ടയച്ചു. കൊട്ടാരക്കര ഡിവൈഎസ്പി സുള്‍ഫിക്കര്‍, ശാസ്താംകോട്ട സിഐ പ്രതീക്, ശാസ്താംകോട്ട എസ്‌ഐ ഷുക്കൂര്‍ എന്നിവരാണ് അന്വേഷണം നടത്തിയത്.
    
</TEXT>
</DOC>