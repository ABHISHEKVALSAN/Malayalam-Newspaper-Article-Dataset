<DOC>
<DOCNO>114111240685.utf8</DOCNO>
<TEXT>


           കായിക അധ്യാപകരുടെ പ്രതിഷേധം: കായികമേള മുടങ്ങി; പിന്തുണയുമായി വിദ്യാര്‍ത്ഥികളും    

Wednesday 12 November 2014 7:15 pm IST

        

കൊച്ചി: എറണാകുളം റവന്യൂ ജില്ലാ സ്‌കൂള്‍ കായികമേള അധ്യാപക പ്രതിഷേധത്തെത്തുടര്‍ന്ന് മുടങ്ങി. അര്‍ഹതയുള്ള നൂറോളം കായിക അദ്ധ്യാപകര്‍ ജോലിലഭിക്കാതെ പുറത്ത് നില്‍ക്കുമ്പോള്‍ അധ്യാപകബാങ്കില്‍നിന്നും കായികാധ്യാപകരെ നിയമിക്കുന്നതിനെതിരെയായിരുന്നു റവന്യൂ ജില്ലാ കായികമേളകയിലെ പ്രതിഷേധം. കായികാധ്യാപകരും കായിക വിദ്യാര്‍ഥികളും പരിശീലകരും സമരത്തിന് പിന്തുണയുമായെത്തിയതോടെ കായികമേള തടസ്സപ്പെടുകയായിരുന്നു. ഉദ്ഘാടനത്തിനെത്തിയ വിശിഷ്ട വ്യക്തികള്‍ പ്രതിഷേധത്തെത്തുടര്‍ന്ന് മടങ്ങി.

ട്രാക്കില്‍ സീനിയര്‍ ആണ്‍കുട്ടികളുടെ 5000 മീറ്റര്‍ ദീര്‍ഘദൂര ഓട്ടം മാത്രമാണ് നടന്നത്. കായികാധ്യാപകരുടെ ഒഴിവില്‍ ഭാഷാ അധ്യാപകരെ നിയമിക്കാനുള്ള നീക്കം പിന്‍വലിക്കുക, പുതിയനിയമനങ്ങള്‍ നടത്തുക തുടങ്ങിയ ആവശ്യങ്ങള്‍ ഉന്നയിച്ചായിരുന്നു പ്രതിഷേധം. ഇവര്‍ക്ക് പിന്തുണയുമായി വിദ്യാര്‍ത്ഥികളും ട്രാക്കിലെത്തിയതോടെ കായികമേള സംഘര്‍ഷവേദിയായി.

ആദ്യം അഭിവാദ്യവുമായി എത്തിയത് കോതമംഗലം സെന്റ് ജോര്‍ജ് എച്ച്എസ്എസിലെ കുട്ടികളായിരുന്നു. പിന്നാലെ ഇരിങ്ങാലക്കുട ക്രൈസ്റ്റ് കോളജ് ഓഫ് എജ്യൂക്കേഷന്‍, കാലടി ശ്രീശങ്കര, കോതമംഗലം മാര്‍ ബേസില്‍ എച്ച്എസ്, വാളകം മാര്‍ സ്റ്റീഫന്‍ വിഎച്ച്എസ്എസ്, മൂവാറ്റുപുഴ സെന്റ് അഗസ്റ്റന്‍ ജിഎച്ച്എസ്എസ്, തോട്ടക്കാട്ടുകര ഹോളിക്രോസ് കോണ്‍വെന്റ് എച്ച്എസ്എസ്, കൂനമ്മാവ് സെന്റ് ഫിലോമിനാസ് എച്ച്എസ്എസ് എന്നിവിടങ്ങളില്‍ നിന്നുള്ള കായിക താരങ്ങളും പ്രതിഷേധവുമായെത്തി.

വിദ്യാഭ്യാസമന്ത്രിയുടെ താല്‍പര്യമനുസരിച്ച് കായികഅധ്യാപകരുടെ ഒഴിവില്‍ അറബി അദ്ധ്യാപകരെ ജോലിക്കെടുക്കുന്നുണ്ടെന്നും പ്രതിഷേധകര്‍ക്ക് പരാതിയുണ്ട്. ഹയര്‍ സെക്കന്‍ഡറി സ്‌കൂളുകളില്‍ കായിക അദ്ധ്യാപകരുടെ തസ്തിക പുന:സ്ഥാപിക്കുക, അനുകൂല്യങ്ങളും പരിഗണനകളും നല്‍കുക എന്നിവയും ഇവരുടെ ആവശ്യങ്ങളാണ്. തങ്ങളുടെ ആവശ്യങ്ങള്‍ പരിഗണിക്കാത്തതുമൂലം അനിശ്ചിതകാല സമരത്തിന് ഒരുങ്ങുകയാണ് കായിക അദ്ധ്യാപകര്‍.

പ്രതിഷേധങ്ങളെ തുടര്‍ന്ന് മലപ്പുറം, തൃശൂര്‍, കോട്ടയം ജില്ലകളിലെ റവന്യൂ ജില്ലാ സ്‌കൂള്‍ കായികമേളകള്‍ മുടങ്ങിയിരുന്നു. ഡിപിഐയുടെ വിവാദ ഉത്തരവ് പിന്‍വലിക്കണമെന്നാണു കായികാധ്യാപകരുടെ ആവശ്യം. ബിഎഡ്, ടിടിസി യോഗ്യതയുള്ളവരെ സ്‌പെഷലിസ്റ്റ് അധ്യാപകരായി നിയമിക്കാമെന്നു വ്യാഖാനിക്കുന്ന ഡിപിഐയുടെ നിര്‍ദേശമാണു പ്രതിഷേധത്തിന് വഴിയൊരുക്കുന്നത്. വിദഗ്ധപരിശീലനം ലഭിച്ചവര്‍ക്കു മാത്രമേ സ്‌പെഷലിസ്റ്റ് അധ്യാപകരായി ജോലിചെയ്യാന്‍ കഴിയൂ എന്നിരിക്കെ അധ്യാപക ബാങ്കില്‍ ഉള്‍പ്പെട്ട ആരെയും ഏതുതസ്തികയില്‍ വേണമെങ്കിലും നിയമിക്കാമെന്നാണ് ഡിപിഐ നിര്‍ദേശിച്ചത്. ഈ അധ്യയനവര്‍ഷം തസ്തിക നഷ്ടമായവരെ ആദ്യഘട്ടമായി ഒഴിവുകളുള്ള സര്‍ക്കാര്‍ സ്‌കൂളുകളിലേക്കു നിയോഗിക്കാമെന്നും ഉത്തരവിലുണ്ടായിരുന്നു.നിലവില്‍ പ്രതിഷേധവുമായി രംഗത്തെത്തിയവര്‍ക്കെതിരെ വിദ്യാഭ്യാസ വകുപ്പ് നടപടിയെടുക്കുമെന്നാണ് സൂചന.
    
</TEXT>
</DOC>