<DOC>
<DOCNO>114092193539.utf8</DOCNO>
<TEXT>


           പഞ്ചാബിന്റെ മനസ്സും മോദിക്കൊപ്പം    

Sunday 21 September 2014 10:00 am IST

സ്വാതന്ത്ര്യസമര ചരിത്രത്തിന്റെ വീരേതിഹാസങ്ങള്‍ രചിച്ച പഞ്ചാബ്‌, ഗുരു ഗോവിന്ദ്സിംഗില്‍ നിന്നും ദേശാഭിമാനത്തിന്റെ അഗ്നിജ്വാലകള്‍ ആവാഹിച്ച സിഖ്‌ പോരാളികളുടെ ജന്മനാട്‌. സ്വാതന്ത്ര്യദാഹികളുടെ ഹൃദയങ്ങളില്‍ വൈദേശിക ഭരണത്തോടുളള പ്രതികാര വാഞ്ഛയുടെ അനുരണനങ്ങളുയര്‍ത്തിയ ജാലിയന്‍ വാലാബാഗ്‌ കൂട്ടക്കൊലയുടെ ദുഖസ്മരണകളിരമ്പുന്ന ഗോതമ്പു വയലുകളുടെയും സുവര്‍ണക്ഷേത്ര സമുച്ചയത്തിന്റെയും പ്രസിദ്ധമായ നാട്‌.
ഏപ്രില്‍ 30 ന്‌ തെരഞ്ഞെടുപ്പ്‌ നടക്കുന്ന പഞ്ചാബില്‍ ഇക്കുറി പോരാട്ടത്തിന്‌ പൊള്ളുന്ന ചൂടാണ്‌. 13 ലോക്സഭാ മണ്ഡലങ്ങളുള്ള ഇവിടെ ബിജെപി-അകാലിദള്‍ നേതൃത്വത്തിലുള്ള എന്‍ഡിഎയും കോണ്‍ഗ്രസ്സും തമ്മില്‍ നേരിട്ടുള്ള മത്സരമാണ്‌. 3 സീറ്റില്‍ ബിജെപിയും 10 സീറ്റില്‍ എസ്‌എഡിയും മത്സരിക്കുന്നു. ആം ആദ്മിയും ബിഎസ്പിയുമൊക്കെ മത്സരരംഗത്തുണ്ടെങ്കിലും ചലനമുണ്ടാക്കാന്‍ ഈ പാര്‍ട്ടികള്‍ക്കാവുന്നില്ല.
ഒന്നരപ്പതിറ്റാണ്ടിന്റെ ആത്മബന്ധമുള്ള ബിജെപി-എസ്‌എഡി സഖ്യം 2012 ല്‍ നടന്ന നിയമസഭാ തെരഞ്ഞെടുപ്പില്‍ തുടര്‍ച്ചയായി രണ്ടാം തവണയും അധികാരത്തില്‍ വന്നത്‌ പ്രസ്തുത സഖ്യത്തോടുള്ള പഞ്ചാബ്‌ ജനതയുടെ കൂറ്‌ വ്യക്തമാക്കുന്നതാണ്‌. ഭരണവിരുദ്ധ വികാരമൊന്നും നിലവിലില്ലാത്തതും എന്‍ഡിഎക്ക്‌ ശുഭപ്രതീക്ഷ നല്‍കുന്നു. മാത്രമല്ല സിഖ്‌ മത തീവ്രവാദികളെ കൂട്ടുപിടിച്ച്‌ രാഷ്ട്രീയ നേട്ടമുണ്ടാക്കാന്‍ മുന്‍കാലങ്ങളില്‍ കോണ്‍ഗ്രസ്‌ നടത്തിയ ദേശീയ ദുരന്തം വിതച്ച നീക്കങ്ങള്‍ ഇപ്പോഴും ഞെട്ടലോടെയാണ്‌ പഞ്ചാബ്‌ ജനത ഓര്‍ക്കുന്നത്‌. ഭിന്ദ്രന്‍വാലയെ കൂട്ടുപിടിച്ചതും അതിന്‌ രാജ്യം നല്‍കേണ്ടി വന്ന വിലയുമൊക്കെ കോണ്‍ഗ്രസ്സിനെ പഞ്ചാബ്‌ ജനതയില്‍ നിന്ന്‌ പതിറ്റാണ്ടുകളായി അകറ്റി നിര്‍ത്തിയ ചരിത്രമാണുള്ളത്‌. ആ ചരിത്രം ഇക്കുറിയും ആവര്‍ത്തിക്കുമെന്ന്‌ തന്നെയാണ്‌ പഞ്ചാബിലെ ഭരണസഖ്യത്തിന്റെ ഉത്തമവിശ്വാസം.
പഞ്ചാബില്‍ 2009 ലെ ലോക്സഭാ തെരഞ്ഞെടുപ്പില്‍ ബിജെപിക്ക്‌ ഒന്നും ശിരോമണി അകാലിദളിന്‌ നാലും കോണ്‍ഗ്രസ്സിന്‌ എട്ടും സീറ്റുകളാണ്‌ ലഭിച്ചിരുന്നത്‌. അന്ന്‌ സഖ്യത്തിലുണ്ടായ ചില അപസ്വരങ്ങളും അകാലിദളിനുള്ളിലെ പടലപ്പിണക്കങ്ങളുമാണ്‌ എന്‍ഡിഎക്ക്‌ സീറ്റ്‌ കുറയാന്‍ കാരണമായത്‌. ഇന്ന്‌ ഒരു പഴുതും നല്‍കാതെ ഒറ്റക്കെട്ടായി കോണ്‍ഗ്രസ്സിനെതിരെ പത്മവ്യൂഹം ചമച്ച്‌ സീറ്റുകളെല്ലാം സ്വന്തമാക്കാനുള്ള ഇഞ്ചോടിഞ്ച്‌ പോരാട്ടത്തിലാണ്‌ എന്‍ഡിഎ.
നാല്‌ എസ്‌.സി സംവരണ മണ്ഡലങ്ങളുള്ള പഞ്ചാബില്‍ ഇക്കുറി ദേശീയ ശ്രദ്ധ പിടിച്ചുപറ്റുന്ന മത്സരങ്ങളാണ്‌ നിരവധി മണ്ഡലങ്ങളില്‍. ബിജെപി മത്സരിക്കുന്ന അമൃതസര്‍, ഗുരുദാസ്പൂര്‍, ഹോഷിയാര്‍പൂര്‍ എന്നിവയാണ്‌ ദേശീയ ശ്രദ്ധയാകര്‍ഷിക്കുന്ന മണ്ഡലങ്ങള്‍. അമൃതസറില്‍ ബിജെപിയുടെ സമുന്നത നേതാവും രാജ്യസഭാ പ്രതിപക്ഷ നേതാവുമായ അരുണ്‍ ജയ്റ്റ്ലിയും മുന്‍ മുഖ്യമന്ത്രിയും പാട്യാല രാജാവുമായ കോണ്‍ഗ്രസ്സിലെ ക്യാപ്റ്റന്‍ അമരീന്ദര്‍ സിംഗുമായി ഏറ്റുമുട്ടുന്നു. 
മറ്റൊരു ശ്രദ്ധേയമായ മണ്ഡലം പ്രശസ്ത സിനിമാതാരവും സിറ്റിംഗ്‌ എംപിയുമായ വിനോദ്‌ ഖാന്ന മത്സരിക്കുന്ന ഗുരുദാസ്പൂരാണ്‌. ഇവിടെ അദ്ദേഹത്തിന്റെ എതിരാളി പ്രദേശ്‌ കോണ്‍ഗ്രസ്‌ കമ്മറ്റി പ്രസിഡണ്ടായ പ്രകാശ്‌ സിംഗ്‌ ബാജ്‌വയാണ്‌. വിനോദ്‌ ഖാന്ന തുടര്‍ച്ചയായി ജയിച്ചു വരുന്ന മണ്ഡലത്തില്‍ ഇക്കുറിയും അദ്ദേഹം പാട്ടുംപാടി വിജയിക്കുമെന്ന കാര്യത്തില്‍ എതിരാളികള്‍ക്ക്‌ പോലും സംശയമില്ല. കേന്ദ്രമന്ത്രിയും സോണിയാഗാന്ധിയുടെ മനസ്സാക്ഷി സൂക്ഷിപ്പുകാരിയുമായ അംബികാ സോണിയും എസ്‌എഡിയിലെ മുന്‍ എംപി കൂടിയായ പ്രേംസിഗ്‌ ചന്ദ്‌ മാജ്‌റയും ഏറ്റുമുട്ടുന്ന അനന്തപൂര്‍ സഹേബ്‌ മണ്ഡലവും സംസ്ഥാനത്തെ ജനശ്രദ്ധയാകര്‍ഷിച്ച മണ്ഡലമാണ്‌.
ഭട്ടിന്‍ഡയില്‍ മുഖ്യമന്ത്രി പ്രകാശ്‌ സിംഗ്‌ ബാദലിന്റെ മകനും ഉപമുഖ്യമന്ത്രിയുമായ സുഖ്ബീര്‍ സിംഗം ബാദലിന്റെ ഭാര്യ ഹര്‍സിമൃത്‌ കൗര്‍ ബാദല്‍ ഏറ്റുമുട്ടുന്നത്‌ കോണ്‍ഗ്രസ്സിന്റെ പിന്തുണയോടെ മത്സരിക്കുന്ന പഞ്ചാബ്‌ പീപ്പിള്‍സ്‌ പാര്‍ട്ടി സ്ഥാനാര്‍ത്ഥി മന്‍പ്രീത്‌ സിംഗ്‌ ബാദലിനോടാണ്‌. മുഖ്യമന്ത്രിയുടെ അടുത്ത ബന്ധുവായ മന്‍പ്രീതിന്‌ പിന്തുണ നല്‍കി വോട്ടുകള്‍ ഭിന്നിപ്പിക്കാനുള്ള ശ്രമത്തിലാണ്‌ ഇവിടെ കോണ്‍ഗ്രസ്‌. സംഗ്‌രൂര്‍ മണ്ഡലത്തില്‍ എസ്‌എഡിയിലെ സുഖ്ദേവ്‌ സിംഗ്‌ ധിങ്ങ്സ്‌ ഇക്കുറിയും മത്സര രംഗത്തുണ്ട്‌. പാട്യാലയില്‍ കേന്ദ്രമന്ത്രിയും ക്യാപ്റ്റന്‍ അമരീന്ദര്‍സിംഗിന്റെ ഭാര്യയുമായ പ്രനീത്‌ കൗറും എസ്‌എഡി സ്ഥാനാര്‍ത്ഥിയുമായി കടുത്ത മത്സരത്തിലാണ്‌.
യുവ വോട്ടര്‍മാരാണ്‌ ഇക്കുറി പഞ്ചാബിന്റെ ഗതി നിര്‍ണയിക്കുകയെന്നത്‌ എന്‍ഡിഎ സഖ്യത്തിന്‌ ഏറെ പ്രതീക്ഷ നല്‍കുന്നു. നരേന്ദ്രമോദി സര്‍ക്കാര്‍ അധികാരത്തില്‍ വരണമെന്നാഗ്രഹിക്കുന്നതും ഈ യുവതയാണ.്‌ ജാട്ട്‌, സിഖ്‌, ദളിത്‌ വിഭാഗങ്ങളിലെ ബഹുഭൂരിപക്ഷവും എന്‍ഡിഎ സഖ്യത്തോട്‌ അനുഭാവം പുലര്‍ത്തുന്നുവെന്നതും ബഹുഭൂരിപക്ഷം വരുന്ന കര്‍ഷക മനസ്സ്‌ തങ്ങള്‍ക്കൊപ്പമാണെന്നതും എന്‍ഡിഎ സഖ്യത്തിന്‌ പ്രതീക്ഷപകരുന്നു.
1,92,07,230 വോട്ടര്‍മാരാണ്‌ സംസ്ഥാനത്തുള്ളത്‌. ഇതില്‍ 1,01,12,897 പുരുഷ വോട്ടര്‍മാരും 90,94,333 സ്ത്രീ വോട്ടര്‍മാരുമാണ്‌. ഫരീദ്കോട്ട്‌, ജലാന്തര്‍, ഹോഷിയാര്‍പൂര്‍, ഫത്തേഗ്രസാഹിബ്‌ എന്നിവയാണ്‌ സംവരണ മണ്ഡലങ്ങള്‍. അമൃതസര്‍, കദൂര്‍സാഹിബ്‌, ഫെറോസ്പൂര്‍, ഭട്ടിന്‍ഡ, ഗുരുദാസ്പൂര്‍, അനന്തപൂര്‍ സാഹേബ്‌, ലുധിയാന, സാംഗ്‌രൂര്‍, പാട്യാല എന്നിവയാണ്‌ മറ്റ്‌ മണ്ഡലങ്ങള്‍.
പ്രത്യേക ലേഖകന്‍

</TEXT>
</DOC>