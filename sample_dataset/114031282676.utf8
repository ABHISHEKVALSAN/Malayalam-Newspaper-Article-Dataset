<DOC>
<DOCNO>114031282676.utf8</DOCNO>
<TEXT>


           മലേഷ്യന്‍ വിമാനം തെരയാന്‍ ഇന്ത്യയും രംഗത്ത്‌    

Wednesday 12 March 2014 10:15 pm IST

        ക്വാലാലംപൂര്‍: ദുരൂഹ സാഹചര്യത്തില്‍ കാണാതായ മലേഷ്യന്‍ എയര്‍ലൈന്‍സ്‌ വിമാനത്തെ തെരഞ്ഞ്‌ ഒടുവില്‍ ഇന്ത്യയും രംഗത്തിറങ്ങി. ആന്‍ഡമാന്‍ നിക്കോബാര്‍ ദ്വീപുവരെ ദീര്‍ഘിപ്പിക്കുന്ന ദൗത്യത്തില്‍ ഇന്ത്യയുടെ സഹായം മലേഷ്യ അഭ്യര്‍ത്ഥിച്ച സാഹചര്യത്തിലാണിത്‌. ഇന്ത്യവ്യോമസേന വിമാനം ആകാശത്തിരച്ചില്‍ ആരംഭിച്ചു. 
മലാക്ക കടലിടുക്കിലെ തെരച്ചിലിലാണ്‌ ഇന്ത്യന്‍ വ്യോമസേന. ഡോര്‍ണിയര്‍ യുദ്ധവിമാനവും മിഗ്‌ 17 ഹെലികോപ്റ്ററുകളും ഇതില്‍ പങ്കെടുക്കുന്നു. അവശ്യമെങ്കില്‍ നാവിക സേനയുടെ പി- 81, ടിയു-142 നിരീക്ഷണ വിമാനങ്ങളെയും നിയോഗിക്കും.
239 പേരുമായി ക്വാലാലംപൂരില്‍ നിന്ന്‌ ബീജിങ്ങിലേക്കു തിരിച്ച മലേഷ്യന്‍ വിമാനം ശനിയാഴ്ച്ച പുലര്‍ച്ചെയാണ്‌ അപ്രത്യക്ഷമായത്‌. ഒമ്പത്‌ രാജ്യങ്ങളിലെ 40 കപ്പലുകളും 35 വിമാനങ്ങളും തെക്കന്‍ ചൈന കടലിടുക്കില്‍ അങ്ങോളമിങ്ങോളം അരിച്ചുപെറുക്കിയിട്ടും വിമാനം കണ്ടെത്താനായിട്ടില്ല. വിമാനത്തിന്റെ വാതിലിന്റെ ഭാഗമെന്നു തോന്നിക്കുന്ന വസ്തു കണ്ണില്‍പ്പെട്ടെന്ന്‌ വിയറ്റ്നാം സംഘം ഇടയ്ക്ക്‌ അവകാശപ്പെട്ടിരുന്നു. എന്നാല്‍ 
അതു കണ്ടെടുക്കാന്‍ അവര്‍ക്കായില്ല. വിമാനം മലാക്ക കടലിടുക്കില്‍ തകര്‍ന്നു വീണിരിക്കാമെന്ന സംശയവും കഴിഞ്ഞദിവസം ഉടലെടുത്തു. മലേഷ്യന്‍ മിലിട്ടറി റഡാര്‍ വിമാനത്തെ ട്രാക്ക്‌ ചെയ്തെന്നും വാര്‍ത്തവന്നു. പക്ഷേ, വിമാനത്തിന്‌ എന്തു സംഭവിച്ചെന്ന ചോദ്യത്തിന്‌ ഉത്തരം നല്‍കാന്‍ കഴിയാതെ തുടര്‍ച്ചയായ അഞ്ചാം ദിവസവും അന്വേഷകസംഘം ഉഴറുകയാണ്‌. 
അതിനിടെ, സഹ പെയിലറ്റായ ഫാറിഖ്‌ അബ്ദുള്‍ ഹമീദിന്റെ ട്രാക്ക്‌ റെക്കോര്‍ഡ്‌ അത്ര നല്ലതല്ലെന്ന്‌ ചില ചാനലുകള്‍ റിപ്പോര്‍ട്ട്‌ ചെയ്തു. 2011ല്‍ ഒരു യാത്രയ്ക്കിടെ വിമാനത്തിന്റെ കോക്പിറ്റില്‍ രണ്ട്‌ ദക്ഷിണാഫ്രിക്കന്‍ യുവതികളെ കയറ്റിയ ഹമീദ്‌ വ്യോമയാത്രാ നിയമങ്ങള്‍ ലംഘിച്ചയാളാണെന്ന്‌ ആരോപണമുണ്ട്‌.
അതേസമയം, മലേഷ്യന്‍ വിമാനത്തില്‍ നിന്ന്‌ പുറത്തുവന്ന അവസാന റേഡിയോ സന്ദേശം വെളിപ്പെട്ടു. 'എല്ലാം പറഞ്ഞതുപോലെ. ശുഭരാത്രി'എന്നതാണത്‌. വിയറ്റ്നാമിന്റെ വ്യോമ പാതയിലേക്ക്‌ വിമാനം കടന്നപ്പോള്‍ പെയിലറ്റുമാരില്‍ ഒരാള്‍ യാത്രക്കാരോടു പറഞ്ഞതാണിത്‌. ആ സമയത്ത്‌ വിമാനത്തിനുള്ളില്‍ അസ്വാഭാവികമായി ഒന്നും സംഭവിച്ചിരുന്നില്ലെന്നാണ്‌ ഇതു വ്യക്തമാക്കുന്നതെന്ന്‌ വിലയിരുത്തപ്പെടുന്നു.
    
</TEXT>
</DOC>