<DOC>
<DOCNO>114101131797.utf8</DOCNO>
<TEXT>


           മനോജ് വധം: ക്യാമ്പ് ഓഫീസിന് മുന്നിലെ  പ്രതിഷേധവും ഭീഷണിയും ആസൂത്രിതം    

Saturday 11 October 2014 6:29 pm IST

        കണ്ണൂര്‍: മനോജ് വധക്കേസില്‍ ക്രൈംബ്രാഞ്ച് ഉദ്യോഗസ്ഥര്‍ക്കെതിരെ സിപിഎം നേതാക്കള്‍ നടത്തുന്ന ഭീഷണികളും അന്വേഷണ സംഘത്തിന്റെ ക്യാമ്പ് ഓഫീസിന് മുന്നില്‍ നടത്തിയ പ്രതിഷേധവും ആസൂത്രിതം.

ടി.പിവധക്കേസിലുള്‍പ്പെടെ പാര്‍ട്ടി നടത്തിയ പ്രതിഷേധ സമരത്തിന്റെ തുടര്‍ച്ചയാണ് ഈ നീക്കങ്ങളും. മനോജ് വധക്കേസില്‍ സിപിഎം ജില്ലാ നേതൃത്വത്തിനുള്ള പങ്ക് വ്യക്തമായിരുന്നു, വരും ദിവസങ്ങളില്‍ ഉന്നത നേതാവിനെയടക്കം അറസ്റ്റ് ചെയ്യാന്‍ സാധ്യതയുണ്ടെന്ന തിരിച്ചറിവാണ് പുതിയ നീക്കങ്ങള്‍ക്ക് പിന്നില്‍.

ടി.പി വധക്കേസിലും അന്വേഷണം ഉന്നത നേതൃത്വത്തിലേക്കെത്തിയപ്പോഴാണ് പ്രതികള്‍ കഴിയുന്ന ജയിലിന് മുന്നില്‍ പ്രതിരോധ നടപടികളുമായി സിപിഎം രംഗത്തെത്തിയത്. കൊടിസുനിയുള്‍പ്പെടെയുള്ള പ്രതികളെ ജയിലിനകത്ത് വെച്ച് പീഡിപ്പിക്കുന്നുവെന്നാരോപിച്ച് സിപിഎം നേതാവ് കോടിയേരി ബാലകൃഷ്ണന്‍ ഉള്‍പ്പെടെയുള്ളവരുടെ നേതൃത്വത്തില്‍ പ്രതികളുടെ ബന്ധുക്കളെ അണിനിരത്തി ജയിലിന് മുന്നില്‍ സത്യഗ്രഹമിരുന്ന സംഭവവും ഉണ്ടായിരുന്നു.

കേരള രാഷ്ട്രീയത്തില്‍ പ്രതികള്‍ക്ക് വേണ്ടി ജയിലിന് മുന്നില്‍ സമരം നടത്തിയ ആദ്യ സംഭവമായിരുന്നു അത്. സമരം ഒടുവില്‍ പാര്‍ട്ടിക്ക് സ്വയം പിന്‍വലിക്കേണ്ടിയും വന്നു. പ്രതികളെ ചോദ്യം ചെയ്ത വടകര ക്യാമ്പ് ഓഫീസിലേക്ക് എളമരം കരീം, സതീദേവി എന്നിവര്‍ ഉള്‍പ്പെടെയുള്ള നേതാക്കളുടെ നേതൃത്വത്തില്‍ പ്രതിഷേധവും സംഘടിപ്പിച്ചിരുന്നു.
സമാനമായ രീതിയില്‍ അന്വേഷണത്തിന്റെ ആദ്യഘട്ടം മുതല്‍ മനോജ് വധത്തിലും സിപിഎം അന്വേഷണം മേലെത്തട്ടിലെത്താതിരിക്കാന്‍ ജാഗ്രതയോടു കൂടിയാണ് നീങ്ങിയത്. ഇതിന്റെ ഭാഗമായാണ് പാര്‍ട്ടി വാഹനത്തിന്റെ ഡ്രൈവറെ ചോദ്യം ചെയ്യാന്‍ വിളിപ്പിച്ചപ്പോള്‍ അന്വേഷണ ഉദ്യോഗസ്ഥനെ ഭീഷണിപ്പെടുത്തിയതും പിന്നീട് ജനകീയ കൂട്ടായ്മകള്‍ നടത്തി പാര്‍ട്ടിക്ക് പങ്കില്ലെന്ന് പറഞ്ഞു നടന്നതും. അന്വേഷണ ഉദ്യോഗസ്ഥരെ ഭീഷണിപ്പെടുത്തുകയും ചെയ്തിരുന്നു.

കൊലയാളി സംഘത്തിലെ തരിപ്പ പ്രഭാകരനെ കസ്റ്റഡിയില്‍ മര്‍ദ്ദിച്ചെന്നും വസ്ത്രത്തില്‍ രക്തക്കറ കണ്ടെന്നും ആരോപിച്ചാണ് കേസന്വേഷണത്തെ അട്ടിമറിക്കാന്‍ ക്യാമ്പ് ഓഫീസിന് മുന്നില്‍ പ്രതിഷേധം നടത്തിയത്. പ്രഭാകരന്റെ ഭാര്യയെക്കൊണ്ട് കേസും കൊടുപ്പിച്ചിരിക്കുകയാണ് പാര്‍ട്ടി നേതൃത്വം. ചോദ്യം ചെയ്യല്‍ തടസ്സപ്പെടുത്തുകയെന്ന വ്യക്തമായ ലക്ഷ്യമാണ് ഇതിന് പിന്നില്‍. ജനകീയ പ്രശ്‌നങ്ങളില്‍പ്പോലും ഓടിയെത്താത്ത സിപിഎമ്മിന്റെ ജില്ലയിലെ എംഎല്‍എമാര്‍ മുഴുവന്‍ എത്തിയതും ആസൂത്രിതമായാണ്.
    
</TEXT>
</DOC>