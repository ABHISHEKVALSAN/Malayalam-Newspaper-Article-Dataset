<DOC>
<DOCNO>114042795101.utf8</DOCNO>
<TEXT>


           വാദ്രയുടെ അനധികൃത ഭൂമിയിടപാടുകള്‍: ബിജെപി സിഡി പുറത്തിറക്കി     

Sunday 27 April 2014 9:17 pm IST

ന്യൂദല്‍ഹി: യുപിഎ അധ്യക്ഷ സോണിയയുടെ മരുമകനും പ്രിയങ്കയുടെ ഭര്‍ത്താവുമായ റോബര്‍ട്ട്‌ വാദ്രയുടെ അനധികൃത ഭൂമിയിടപാടുകളിലേക്ക്‌ വെളിച്ചംവീശുന്ന സിഡി ബിജെപി പുറത്തിറക്കി. ഹരിയാന, രാജസ്ഥാന്‍ എന്നിവിടങ്ങളില്‍ വാദ്ര വ്യാപകമായി ഭൂമിവാങ്ങിക്കൂട്ടിയിരുന്നു. ഹരിയാനയിലെ കോണ്‍ഗ്രസ്‌ സര്‍ക്കാരും രാജസ്ഥാനിലെ മുന്‍ കോണ്‍ഗ്രസ്‌ ഭരണകൂടവുമാണ്‌ ഭൂമി തട്ടിയെടുക്കാന്‍ വാദ്രയ്ക്ക്‌ ഒത്താശ ചെയ്തതെന്ന്‌ ആരോപണമുണ്ട്‌.
കുറഞ്ഞ വിലയ്ക്ക്‌ വന്‍തോതില്‍ ഭൂമിവാങ്ങാന്‍ ഇരു സംസ്ഥാനങ്ങളിലെയും കോണ്‍ഗ്രസ്‌ സര്‍ക്കാരുകള്‍ വാദ്രയുമായി അവിഹിത സഖ്യമുണ്ടാക്കിയെന്നാണ്‌ 'ദമാത്‌ ശ്രീ' (മരുമകന്‍) എന്ന പേരിലെ ഡോക്യുമെന്ററി സ്വഭാവമുള്ള വീഡിയോയിലെ പ്രധാന വിമര്‍ശനം. ഗാന്ധി കുടുംബത്തിന്റെ അധികാരം ഉപയോഗിച്ച്‌ സോണിയയും രാഹുലും ക്രമക്കേടുകള്‍ നടത്താന്‍ വാദ്രയെ എങ്ങനെ സഹായിച്ചുവെന്ന കാര്യവും എട്ടു മിനിറ്റ്‌ ദൈര്‍ഘ്യമുള്ള വീഡിയോയില്‍ വിവരിക്കുന്നു. 
പരിസ്ഥിതി- ഭൂനിയമങ്ങളുടെ വ്യാപക ലംഘനമാണ്‌ വാദ്രയുടെ ഇടപാടുകളില്‍ നടന്നിട്ടുള്ളത്‌. ഗാന്ധികുടുംബത്തിന്റെ സ്വാധീനം ഭൂമിയിടപാടുകളില്‍ വാദ്രയ്ക്ക്‌ വന്‍ ലാഭം നേടിക്കൊടുത്തു, ബിജെപി നേതാവ്‌ രവി ശങ്കര്‍ പ്രസാദ്‌ ആരോപിച്ചു.
വാദ്രയുടെ ചെയ്തികള്‍ക്കെല്ലാം സോണിയയും രാഹുലും മറുപടി പറയണമെന്നും എന്താണ്‌ വാദ്ര മോഡല്‍ വികസനമെന്നു വിശദീകരിക്കണമെന്നും അദ്ദേഹം ആവശ്യപ്പെട്ടു.
    
</TEXT>
</DOC>