<DOC>
<DOCNO>114092190744.utf8</DOCNO>
<TEXT>


           തിരുവനന്തപുരത്ത്‌ അനാക്കൊണ്ടകളെത്തി; സന്ദര്‍ശകര്‍ക്കു കാണാന്‍ ഒരുമാസം കഴിയും     

Sunday 21 September 2014 10:02 am IST

തിരുവനന്തപുരം: കേരളത്തിലേക്ക്‌ അനാക്കോണ്ടയെത്തി. ഇന്നലെ ഉച്ചക്ക്‌ 12.30ഓടെയാണ്‌ തെരഞ്ഞെടുപ്പു ചൂടില്‍ അമര്‍ന്നിരുന്ന തലസ്ഥാനത്തെ മൃഗശാലയിലേക്ക്‌ ഏഴ്‌ അനാക്കോണ്ടകളെ എത്തിച്ചത്‌. ശ്രീലങ്കയില്‍ നിന്നും ഫ്ലൈറ്റില്‍ നേരെ ചെന്നൈ എയര്‍പോര്‍ട്ടില്‍. അവിടെ നിന്നും റോഡുമാര്‍ഗം തിരുവനന്തപുരം മൃഗശാലയിലേക്ക്‌. അതീവ സുരക്ഷിതത്വം പാലിച്ചാണ്‌ ചെന്നൈയില്‍ നിന്നും റോഡുമാര്‍ഗം അനാക്കോണ്ടകളെ എത്തിച്ചിരിക്കുന്നത്‌. ചെന്നൈയിലെ അനിമല്‍ ക്വാറന്റൈന്‍ അതോറിട്ടി സര്‍ട്ടിഫിക്കറ്റ്‌ ലഭിക്കാതെ ഇവയെ പ്രദര്‍ശനത്തിനായി കൂട്ടിലിടാന്‍ കഴിയില്ല. ഒരു മാസം വരെ നിരീക്ഷണത്തില്‍ വയ്ക്കും. മൃഗശാലയില്‍ തന്നെ പ്രത്യേകം തയ്യാറാക്കിയ കൂട്ടിലായിരിക്കും ഇനി ഒരുമാസക്കാലം ഇവയുടെ വാസം. ആറ്‌ പെണ്ണും ഒരാണുമാണ്‌ ലഭിച്ചിരിക്കുന്നത്‌. 
മാസങ്ങള്‍ക്കു മുന്‍പു തന്നെ അനാക്കോണ്ടയെ എത്തിക്കുന്നതിനുള്ള നടപടികള്‍ ആരംഭിച്ചിരുന്നെങ്കിലും അനിമല്‍ ക്വാറന്റൈന്‍ സര്‍ട്ടിഫിക്കറ്റ്‌ ലഭിക്കാതിരുന്നതു കൊണ്ടാണ്‌ ഇത്രയും നീണ്ടു പോയതെന്നു മൃഗശാല ഡയറക്ടര്‍ പറഞ്ഞു. വിമാനത്താവളത്തിലും അനിമല്‍ ക്വാറന്റൈന്‍ സ്പെഷ്യല്‍ ഡോക്ടര്‍ പരിശോധിച്ച്‌ അനുമതി നല്‍കണം. ഈ കടമ്പകളെല്ലാം കടന്നതിനു ശേഷമാണ്‌ അനാക്കോണ്ടകളെ മൃഗശാലയില്‍ എത്തിച്ചത്‌. ഇനിയും ഒരുമാസം വരെ സന്ദര്‍ശകര്‍ക്ക്‌ അനാക്കോണ്ടകളെ കാണാന്‍ കഴിയില്ല. ഒരുമാസത്തെ നിരീക്ഷണത്തിനു ശേഷം അനിമല്‍ ക്വാറന്റൈന്‍ ഡോക്ടര്‍മാര്‍ പരിശോധിച്ചതിനു ശേഷമായിരിക്കും മൃഗശാലയില്‍ തുറന്ന കൂടുകളിലേക്ക്‌ ഇവയെ മാറ്റുന്നത്‌. സാധനങ്ങള്‍ കയറ്റിറക്കുന്ന കാര്‍ഗോ വിമാനത്തിലാണ്‌ ചെന്നൈയില്‍ അനാക്കോണ്ടകളെ എത്തിച്ചത്‌. അനാക്കോണ്ടയെ എത്തിച്ചതിനു ഏകദേശം 2.30 ലക്ഷം രൂപയാണ്‌ ചെലവുവന്നതെന്നും ഡയറക്ടര്‍ പറയുന്നു. 
    
</TEXT>
</DOC>