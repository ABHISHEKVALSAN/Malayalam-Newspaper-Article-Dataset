<DOC>
<DOCNO>114021475824.utf8</DOCNO>
<TEXT>


           വാതകവില കൂട്ടാനുള്ള തീരുമാനത്തില്‍ മാറ്റമില്ല : വീരപ്പ മൊയ്‌ലി    

Friday 14 February 2014 3:25 pm IST

ന്യൂദല്‍ഹി: ഏപ്രില്‍ ഒന്നു മുതല്‍ പ്രകൃതിവാതകത്തിന്റെ വില കൂട്ടാനുള്ള തീരുമാനത്തില്‍ മാറ്റമില്ലെന്ന് കേന്ദ്ര പെട്രോളിയം മന്ത്രി വീരപ്പ മൊയ്‌ലി. പെട്രോളിയം മന്ത്രി വീരപ്പമൊയ്‌ലി ദല്‍ഹി സര്‍ക്കാരിനെതിരെ രംഗത്ത്. തനിക്കെതിരെ കേസെടുത്തതില്‍ പ്രതിഷേധിച്ചാണ് വീരപ്പമൊയ്‌ലി ദല്‍ഹി സര്‍ക്കാര്‍ രംഗത്ത് വന്നിരിക്കുന്നത്.

കൃഷ്ണ-ഗോദാവരി തടത്തില്‍ നിന്നും റിലയന്‍സ് നല്‍കുന്ന പ്രകൃതിവാതകത്തിന്റെ വില കൂട്ടിയതില്‍ ക്രമക്കേട് നടന്നിട്ടുണ്ടെന്നും ഇക്കാര്യത്തിലുള്ള അന്വേഷണം തീരുന്നതുവരെ വില കൂട്ടരുതെന്നുമാണ് ദല്‍ഹി മുഖ്യമന്ത്രി അരവിന്ദ് കെജ്‌രിവാള്‍ നേരത്തെ പ്രധാനമന്ത്രിയോട് ആവശ്യപ്പെട്ടത്. തനിക്കെതിരെ കേസെടുത്ത ദല്‍ഹി സര്‍ക്കാരിന്റെ തീരുമാനം ഭരണഘടനാ വിരുദ്ധമാണെന്നും മൊയ്‌ലി കൂട്ടിച്ചേര്‍ത്തു. 

മൊയ്‌ലിക്കും മുകേഷ് അംബാനി എന്നിവര്‍ക്ക് പുറമെ മുന്‍ പെട്രോളിയം മന്ത്രി മുരളി ദേവ്‌റക്കെതിരെയും ദല്‍ഹി കേസ് എടുത്തിരുന്നു. റിലയന്‍സിന് വന്‍ ലാഭമുണ്ടാക്കി നല്‍കാനാണ് ഗ്യാസ് വില കൂട്ടാന്‍ അനുമതി നല്‍കിയത്. ഇതിനായി കൃത്രിമമായി ഗ്യാസ് ഷോര്‍ട്ടേജ് ഉണ്ടാക്കിയെന്നും കെജ്‌രിവാള്‍ ആരോപിച്ചിരുന്നു. റിലയന്‍സിന്റെ പക്കലുള്ള എണ്ണപ്പാടങ്ങള്‍ സര്‍ക്കാര്‍ തിരിച്ചുപിടിക്കണമെന്നും അദ്ദേഹം ആവശ്യപ്പെട്ടിരുന്നു. 

എന്‍.ടി.പി.സിക്ക് പത്തു ലക്ഷം തെര്‍മല്‍ യൂണിറ്റിന് 2.3 ഡോളര്‍ ക്രമത്തില്‍ ഗ്യാസ് നല്‍കാനാണ് റിലയന്‍സ് സമ്മതിച്ചിരുന്നത്. എന്നാല്‍ ദേവ്‌റ മന്ത്രിയായിരിക്കെ കിഴക്കന്‍ തീരത്തെ ഡി6 ബ്‌ളോക്കില്‍ നിന്ന് 4.3 ഡോളറിനാണ് ഗ്യാസ് നല്‍കിയത്. ഏപ്രില്‍ ഒന്നു മുതല്‍ യൂണിറ്റിന് നാലു ഡോളറിനു പകരം വില എട്ടു ഡോളറാക്കാന്‍ തീരുമാനിച്ചിരുന്നു. അത് നടപ്പാക്കിയിരുന്നെങ്കില്‍ എല്ലാ തലത്തിലും വിലക്കയറ്റം ഉണ്ടാകുമായിരുന്നെന്ന് കെജ്‌രിവാള്‍ ചൂണ്ടിക്കാട്ടി.
    
</TEXT>
</DOC>