<DOC>
<DOCNO>114111441378.utf8</DOCNO>
<TEXT>


           സര്‍വ്വവും ഗുരുപാദത്തില്‍    

Friday 14 November 2014 9:50 pm IST

        ഒരു മഹാത്മാവിനെക്കുറിച്ചു മനസ്സിലാക്കിക്കഴിഞ്ഞാല്‍ ഒരു കുട്ടിയുടെപോലെ നിഷ്‌കളങ്കമായ വിശ്വാസവും സമര്‍പ്പണവും വേണം.

ഗുരു സന്നിധിയില്‍ എത്തിച്ചേര്‍ന്നിട്ടും മറ്റു പുണ്യസ്ഥാനങ്ങളും തീര്‍ത്ഥസ്ഥാനങ്ങളും തേടി ഒരാള്‍ പോകുന്നുവെങ്കില്‍ അതിന്റെ അര്‍ത്ഥം അയാളുടെ വിശ്വാസത്തിനു ഉറപ്പു വന്നിട്ടില്ല എന്നാണ്. ഒരാള്‍ക്കു വേണ്ടതെല്ലാം സദ്ഗുരുവില്‍ നിന്നുതന്നെ ലഭിക്കും.

മറ്റെവിടെയും ഒന്നിനും അനേ്വഷിച്ചലയേണ്ട ആവശ്യമില്ല. ഗണപതിയുടെ കഥ കേട്ടിട്ടില്ലേ? ഒരിക്കല്‍ ഗണപതിയും മുരുകനും പാര്‍വതിദേവിയുടെ കൈയില്‍ ഒരു നല്ല പഴമിരിക്കുന്നതു കണ്ടു. രണ്ടുപേരും അതിനുവേണ്ടി അമ്മയോടു ചോദിച്ചു. ആദ്യം ലോകം ചുറ്റിവരുന്നയാള്‍ക്ക് അതു തരാമെന്നു ദേവി പറഞ്ഞു. മുരുകന്‍ ഉടന്‍ മയിലിന്റെ പുറത്തു കയറി ലോകം ചുറ്റി വരാന്‍ പുറപ്പെട്ടു. എന്നാല്‍ മാതാപിതാക്കളില്‍ ലോകം മുഴുവന്‍ അടങ്ങുന്നുവെന്നു ബോദ്ധ്യമുള്ള ഗണപതി എങ്ങും പോയില്ല.

അച്ഛനമ്മമാരെ വലംവെച്ച് അമ്മയോടു പഴം ആവശ്യപ്പെട്ടു. ദേവി സന്തോഷത്തോടെ അതു ഗണപതിക്കു നല്‍കുകയും ചെയ്തു. ജഗത്പിതാക്കളായ ശിവപാര്‍വതിമാരില്‍ പ്രപഞ്ചം മുഴുവന്‍ അടങ്ങിയിരിക്കുന്നു എന്ന വിശ്വാസമുള്ളവന് അമൃതത്വത്തിന്റെതായ ആ ഫലം കിട്ടി. അതുപോലെ സദ്ഗുരുവിനെ ആശ്രയിച്ചാല്‍ വേണ്ടതെല്ലാം അവിടുന്നുതന്നെ ലഭിക്കും. ശ്രീഗുരു പാദത്തില്‍ എല്ലാ ദേവതകളും സമസ്തലോകങ്ങളും അടങ്ങിയിരിക്കുന്നു.

 
    
</TEXT>
</DOC>