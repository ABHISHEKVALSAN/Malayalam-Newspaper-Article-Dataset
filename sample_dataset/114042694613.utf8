<DOC>
<DOCNO>114042694613.utf8</DOCNO>
<TEXT>


           റഷ്യ മൂന്നാംലോക മഹായുദ്ധത്തിന് ആഗ്രഹിക്കുന്നു : യുക്രൈന്‍    

Saturday 26 April 2014 12:38 pm IST

വാഷിങ്‌ടണ്‍: മൂന്നാംലോക മഹായുദ്ധം തുടങ്ങാന്‍ റഷ്യ ആഗ്രഹിക്കുന്നതായി യുക്രൈന്‍ ഇടക്കാല പ്രധാനമന്ത്രി ആഴ്‌സെനി യാറ്റ്സെന്യൂക്. യുക്രൈനിലെ സംഘര്‍ഷം യറോപ്പിലെ മറ്റ് രാജ്യങ്ങളിലേക്കും വ്യാപിക്കുമെന്നും ആഴ്‌സെനി മുന്നറിയിപ്പ് നല്‍കി. ജനീവയിലെ സമാധാരകരാര്‍ റഷ്യ ലംഘിക്കുന്നുവെന്ന് അമേരിക്കയും ഫ്രാന്‍സും, ജര്‍മ്മനിയും ബ്രിട്ടനും ആരോപിച്ചു. 

യുക്രൈന്‍ മേഖലയില്‍ ശക്തമായ സൈനിക സാന്നിദ്ധ്യം പ്രകടമാക്കിയ റഷ്യ യുദ്ധത്തിനുള്ള ഒരുക്കത്തിലാണെന്ന് അമേരിക്കന്‍ അധികൃതര്‍ വ്യക്തമാക്കി. ഇന്ന് യുക്രൈനിന്റെ ആകാശ മേഖലയില്‍ കൂടി റഷ്യ യുദ്ധവിമാനങ്ങള്‍ പറത്തിയതായി അമേരിക്ക സ്ഥിരീകരിച്ചു. പലതവണ യുദ്ധവിമാനങ്ങളും നിരീക്ഷണ വിമാനങ്ങളും പറത്തിയ റഷ്യ യുക്രൈനെ ആക്രമിക്കാനുള്ള ശ്രമത്തിലാണെന്നാണ് അമേരിക്കയുടെ നിരീക്ഷണം. 24 മണിക്കൂറിനുള്ളില്‍ നിരവധി തവണ റഷ്യയുടെ സൈനിക വിമാനം യുക്രൈന്റെ അതിര്‍ത്തി ലംഘിച്ച് പറന്നുവെന്ന് പെന്റണ്‍ വക്താവ് സ്റ്റീവന്‍ വാറെന്‍. 

സാഹചര്യങ്ങളെ നേരിടാന്‍ റഷ്യ അടിയന്തരനടപടി സ്വീകരിക്കണമെന്നും പെന്റഗണ്‍ അറിയിച്ചു. യുഎസ് പ്രതിരോധസെക്രട്ടറി ചക്ക് റഷ്യന്‍ പ്രതിരോധ സെക്രട്ടറിയുമായി ഫോണിലൂടെ ചര്‍ച്ച നടത്താന്‍ ശ്രമിക്കുന്നുണ്ട്. ക്രിമിയന്‍ മേഖല പൂര്‍ണമായും റഷ്യയോട് ചേരാന്‍ ശ്രമിച്ചതിനെ തുടര്‍ന്നുള്ള സംഭവങ്ങളാണ് ഇപ്പോഴത്തെ പ്രശ്നങ്ങള്‍ക്ക് കാരണം. അതേസമയം യുക്രൈനില്‍ യൂറോപ്യന്‍ നിരീക്ഷക സംഘത്തെ റഷ്യന്‍ അനുകൂലികള്‍ ബന്ദിയാക്കി. 

യൂറോപ്യന്‍ രാജ്യങ്ങളില്‍ സുരക്ഷയും സഹകരണവും ശക്തമാക്കുന്നതിനുവേണ്ടി പ്രവര്‍ത്തിക്കുന്ന സംഘടനയുടെ ഏഴുപേരടങ്ങുന്ന സംഘത്തെയാണ് റഷ്യന്‍ അനുകൂലികള്‍ തടഞ്ഞുവച്ചത്. ഇവരുടെയൊപ്പം ബസ്സില്‍ ഉണ്ടായിരുന്ന അഞ്ച് യുക്രൈന്‍ സൈനികരും ഡ്രൈവറും വിഘടനാവാദികളുടെ പിടിയിലാണ്. യുക്രൈന്‍-റഷ്യന്‍ അതിര്‍ത്തിയില്‍ ജനങ്ങളുടെ തിരിച്ചറിയല്‍ രേഖകള്‍ പരിശോധിച്ചതിനാണ് നടപടിയെന്ന് റഷ്യന്‍ അനുകൂലികള്‍ വ്യക്തമാക്കി. ഇവരെ മോചിപ്പിക്കാനുള്ള നടപടികള്‍ തുടരുകയാണ്. 

യുക്രൈന്‍ പ്രശ്‌നത്തില്‍ റഷ്യയുടെ നിസ്സംഗതയും ചോദ്യം ചെയ്യപ്പെടുന്നു. യുക്രൈനിലെ കെട്ടിടങ്ങള്‍ കയ്യടക്കിയവരെ ഒഴിപ്പിക്കുന്നതിനായി യുക്രൈന്‍ സൈനിക നടപടി ശക്തമാക്കിയിട്ടുണ്ട്.  
    
</TEXT>
</DOC>