<DOC>
<DOCNO>114110839725.utf8</DOCNO>
<TEXT>


           ഇനി സ്മരണകളുടെ ഹൃദയഭൂവില്‍    

Saturday 8 November 2014 11:34 pm IST

സാന്ത്വനം… കവി വിഷ്ണു നാരായണന്‍ നമ്പൂതിരി ഹൃദയകുമാരിയുടെ സഹോദരിയും കവയത്രിയുമായ സുഗതകുമാരിയെ ആശ്വസിപ്പിക്കുന്നു
തിരുവനന്തപുരം: വാക്കുകളെ അഗ്നിയാക്കി തലമുറകള്‍ക്കു പകര്‍ന്ന പ്രശസ്ത എഴുത്തുകാരിയും അധ്യാപികയുമായ പ്രൊഫ. ബി. ഹൃദയകുമാരി ഓര്‍മ്മയായി. വാര്‍ധക്യസഹജ അസുഖങ്ങളെത്തുടര്‍ന്ന് തിരുവനന്തപുരത്തെ സ്വകാര്യ ആശുപത്രിയില്‍ ചികിത്സയിലായിരുന്നു. ഇന്നലെ രാവിലെ 7.15ഓടെ ആയിരുന്നു അന്ത്യം. സ്വാതന്ത്ര്യസമരസേനാനിയും കവിയുമായിരുന്ന ബോധേശ്വരന്റെയും വി.കെ. കാര്‍ത്യായനിയുടെയും മൂത്തമകളായ ഹൃദയകുമാരി കവയത്രി സുഗതകുമാരിയുടെ സഹോദരിയാണ്. നന്ദാവനം ബോധേശ്വരന്‍ റോഡില്‍ ഹൗസ് നമ്പര്‍-82 അഭയയിലായിരുന്നു താമസം.
കേരളത്തിലെ പ്രധാന കലാലയങ്ങളായ എറണാകുളം മഹാരാജാസ് കോളേജ്, പാലക്കാട് വിക്‌ടോറിയ കോളേജ്, തലശ്ശേരി ബ്രണ്ണന്‍ കോളേജ്, തിരുവനന്തപുരം യൂണിവേഴ്‌സിറ്റി കോളേജ്, വിമന്‍സ് കോളേജ് എന്നിവിടങ്ങളില്‍ അധ്യാപികയായി സേവനമനുഷ്ഠിച്ച ടീച്ചര്‍ മൂന്നു വര്‍ഷം വിമന്‍സ് കോളേജ് പ്രിന്‍സിപ്പലായും പ്രവര്‍ത്തിച്ചിട്ടുണ്ട്. 1930ല്‍ ആറന്മുളയില്‍ ജനിച്ച ഹൃദയകുമാരി ടീച്ചര്‍ പ്രഭാഷക, നിരൂപക എന്നീ നിലകളിലും പ്രശസ്തി നേടിയെടുത്തു.
തിരുവനന്തപുരം വിമന്‍സ് കോളേജിലും യൂണിവേഴ്‌സിറ്റി കോളേജിലുമായി ഇംഗ്ലീഷ് സാഹിത്യത്തില്‍ ഉന്നതപഠനം പൂര്‍ത്തിയാക്കിയ ടീച്ചര്‍ 1950 മുതല്‍ അധ്യാപന ജീവിതമാരംഭിച്ചു. ഇംഗ്ലീഷ് ഭാഷയിലെ അഗാധമായ അറിവും ഷേക്‌സ്പിയേറിയന്‍ സാഹിത്യത്തോടുള്ള താല്‍പര്യവും ടീച്ചറെ ശിഷ്യരുടെ പ്രിയഗുരുനാഥയാക്കി മാറ്റി. പങ്കാളിത്ത അധ്യാപന രീതിയുടെ ആദ്യ പ്രയോക്താക്കളില്‍ പ്രധാനിയാണു ഹൃദയകുമാരി ടീച്ചര്‍. മൂന്നരപതിറ്റാണ്ടിലേറെ നീണ്ട അധ്യാപന ജീവിതത്തില്‍ ടീച്ചറുടെ ശിഷ്യരായിരുന്ന നിരവധി പേര്‍ പിന്നീട് പ്രശസ്തരുടെ ഗണത്തിലെത്തി. ഐജി ഗോപിനാഥ്, ചീഫ് സെക്രട്ടറി ഇ.കെ. ഭരത് ഭൂഷണ്‍ തുടങ്ങിയവര്‍ അവരില്‍ ചിലര്‍ മാത്രം.
അധ്യാപികയെന്നതിനൊപ്പം സംസ്ഥാനത്തിന്റെ വിദ്യാഭ്യാസരംഗത്തെ സംബന്ധിച്ച നിര്‍ണായക തീരുമാനങ്ങളെടുക്കുന്ന സമിതികളിലെ സ്ഥിരം സാന്നിധ്യമായിരുന്നു ടീച്ചര്‍. ഉന്നത വിദ്യാഭ്യാസ പരിഷ്‌കരണ സമിതി അദ്ധ്യക്ഷയും സ്‌കൂള്‍ പാഠ്യപദ്ധതി പരിഷ്‌കരണത്തിനുള്ള കരിക്കുലം കമ്മറ്റി അംഗവുമായിരുന്നു. സംസ്ഥാനത്തെ സര്‍വകലാശാലകളിലും കോളേജുകളിലും ചോയ്‌സ് ബെയ്‌സ്ഡ് ക്രെഡിറ്റ് ആന്‍ഡ് സെമസ്റ്റര്‍ രീതി നടപ്പാക്കുന്നതു സംബന്ധിച്ച് പഠിച്ച സമിതിയുടെ അധ്യക്ഷ പദവിയും വഹിച്ചു. ലേഖന സമാഹാരമായ കാല്‍പനികതയ്ക്കു കേരള സാഹിത്യ അക്കാദമി അവാര്‍ഡ് ലഭിച്ചിട്ടുണ്ട്. നന്ദിപൂര്‍വ്വം എന്ന പേരില്‍ ആത്മകഥയും പുറത്തിറക്കിയിരുന്നു.
ശങ്കരനാരായണന്‍ തമ്പി അവാര്‍ഡ്, പ്രൊഫ. ഗുപ്തന്‍ നായര്‍ സ്മാരക അവാര്‍ഡ്, ദിശ ഗ്ലോബല്‍ ഗ്രീന്‍ അവാര്‍ഡ് തുടങ്ങിയ പുരസ്‌കാരങ്ങളും ടീച്ചറെ തേടിയെത്തിയിരുന്നു. സഹോദരി സുഗതകുമാരിക്കൊപ്പം പരിസ്ഥിതി സംരക്ഷണരംഗത്തും ടീച്ചര്‍ വ്യക്തിമുദ്ര പതിപ്പിച്ചു. ഭര്‍ത്താവ് ശിവശങ്കരപ്പിള്ള. മാധ്യമ പ്രവര്‍ത്തകയായ ശ്രീദേവി പിള്ള മകളാണ്. സുജാത ഇളയസഹോദരിയും. ഭൗതിക ശരീരം വൈകിട്ട് അഞ്ചുമണിയോടെ തൈക്കാട് ശാന്തികവാടത്തില്‍ ഔദ്യോഗിക ബഹുമതികളോടെ സംസ്‌കരിച്ചു.
തപസ്യകലാസാഹിത്യ സമിതിക്കുവേണ്ടി പി. നാരായണക്കുറുപ്പ്, പി. പത്മനാഭന്‍നായര്‍, പി.രാജശേഖരന്‍ എന്നിവര്‍ അന്ത്യോപചാരമര്‍പ്പിച്ചു. ജന്മഭൂമിക്കുവേണ്ടി റസിഡന്റ് എഡിറ്റര്‍ കെ. കുഞ്ഞിക്കണ്ണന്‍, ന്യൂസ് എഡിറ്റര്‍ പി. ശ്രീകുമാര്‍ എന്നിവരും പുഷ്പചക്രം സമര്‍പ്പിച്ചു.

</TEXT>
</DOC>