<DOC>
<DOCNO>114112244097.utf8</DOCNO>
<TEXT>


           ഇന്‍ഷ്വറന്‍സ് പോളിസികളുടെ വിവര ശേഖരണത്തിന് സ്വകാര്യ കമ്പനി രംഗത്ത്    

Saturday 22 November 2014 8:51 pm IST

        ആലപ്പുഴ: പൊതുജനങ്ങളുടെ ഇന്‍ഷ്വറന്‍സ് പോളിസി സംബന്ധമായ വിവരങ്ങള്‍ സ്വകാര്യ കമ്പനികള്‍ ശേഖരിക്കുന്നത് വിവാദമാകുന്നു. കേന്ദ്രത്തിലെ യുപിഎ സര്‍ക്കാരിന്റെ ഭരണകാലത്ത് ധനമന്ത്രി പി. ചിദംബരമാണ് അഞ്ച് കമ്പനികള്‍ക്ക് വിവര ശേഖരണത്തിന് അനുമതി നല്‍കിയത്.

കഴിഞ്ഞ ജൂണ്‍ 13 മുതല്‍ 2015 ജൂണ്‍ 13 വരെ വിവരശേഖരണത്തിന് ഹൈദരാബാദ് ആസ്ഥാനമായുള്ള സ്വിസ് ടെക് ഇന്ത്യ ലിമിറ്റഡ് എന്ന സ്വകാര്യ കമ്പനിക്കാണ് അനുമതി നല്‍കിയിട്ടുള്ളത്. കേരളത്തില്‍ വിവരശേഖരണം നടത്തുന്നത് ചെങ്ങന്നൂര്‍ സ്വദേശി ശരത് രാജിന്റെ ഉടമസ്ഥതയിലുള്ള 'ഡെസ്റ്റിനി സൊല്യൂഷന്‍സ്' എന്ന സ്ഥാപനമാണ്.

കേരളത്തില്‍ ആലപ്പുഴ, പത്തനംതിട്ട, കോട്ടയം, കൊല്ലം, എറണാകുളം, തിരുവനന്തപുരം, മലപ്പുറം എന്നീ ഏഴ് ജില്ലകളില്‍ ഡിസംബര്‍ ഒന്നിന് വിവരശേഖരണം ആരംഭിക്കുമെന്ന് ശരത് രാജ് പറഞ്ഞു. വീടുകളിലെത്തി നേരിട്ടാണ് സ്ഥാപനത്തിന്റെ പ്രതിനിധികള്‍ വിവരങ്ങള്‍ ശേഖരിക്കുന്നത്. ഇന്‍ഷ്വറന്‍സ് പോളിസി സംബന്ധിച്ച പൂര്‍ണമായ വിവരങ്ങള്‍, ഫോട്ടോ, തിരിച്ചറിയല്‍ കാര്‍ഡിന്റെ കോപ്പി എന്നിവ ഇവര്‍ ശേഖരിക്കും.പിന്നീട് മുഴുവന്‍ പോളിസി വിവരങ്ങളും ഉള്‍ക്കൊള്ളുന്ന സ്മാര്‍ട്ട് കാര്‍ഡ് നല്‍കുമെന്നാണ് വാഗ്ദാനം.

കഴിഞ്ഞ സര്‍ക്കാരിന്റെ കാലത്ത് പ്രത്യേകിച്ച് ചിദംബരത്തിന്റെ നേതൃത്വത്തില്‍ നടന്ന പല പദ്ധതികളും സംശയത്തിന്റെ നിഴലിലായ സാഹചര്യത്തിലാണ് ഇന്‍ഷ്വറന്‍സ് പോളിസി സംബന്ധിച്ച വിവരശേഖരണത്തെ കുറിച്ച് ആശങ്കകള്‍ ഉയര്‍ന്നിട്ടുള്ളത്.

സ്വകാര്യ കമ്പനിക്ക് നല്‍കുന്ന വിവരങ്ങള്‍ മറ്റു രീതിയില്‍ ദുരുപയോഗം ചെയ്യുമോയെന്നും സ്വകാര്യ ഇന്‍ഷ്വറന്‍സ് കമ്പനികളെ സഹായിക്കാനാണോ വിവരശേഖരണമെന്നും സംശയമുയര്‍ന്നിട്ടുണ്ട്. കേന്ദ്രസര്‍ക്കാര്‍ ഇതുവരെ സ്വകാര്യ കമ്പനികളെ വിവരശേഖരണത്തിനായി നിയോഗിച്ചതായോ പൊതുജനങ്ങള്‍ സഹകരിക്കുന്നതിനെ കുറിച്ചോ യാതൊരുവിധ പരസ്യപ്രചാരണവും നടത്താത്ത സാഹചര്യത്തില്‍ സ്വകാര്യ സ്ഥാപനത്തിന്റെ വിവരശേഖരണത്തില്‍ ദുരൂഹത വര്‍ദ്ധിക്കുന്നു.
    
</TEXT>
</DOC>