<DOC>
<DOCNO>114092184125.utf8</DOCNO>
<TEXT>


           തെരഞ്ഞെടുപ്പ്‌ നേരിടാതെ അഞ്ചുപേര്‍    

Sunday 21 September 2014 10:10 am IST

        ഒരു തരത്തിലുള്ള തെരഞ്ഞെടുപ്പിനേയും നേരിടാതെ ഇന്ത്യന്‍ പാര്‍ലമെന്റിലെത്തിയ അഞ്ചു മലയാളികളുണ്ട്‌.സര്‍ദാര്‍ കെ.എം.പണിക്കര്‍ , ജി. രാമചന്ദ്രന്‍ , ജി. ശങ്കരക്കുറുപ്പ്‌, അബു എബ്രഹാം, കെ. കസ്തൂരിരംഗന്‍ എന്നിവരാണവര്‍. രാജ്യസഭയിലേക്കു നാമനിര്‍ദ്ദേശം ചെയ്യപ്പെട്ടാണിവര്‍ പാര്‍ലമെന്റെ അംഗങ്ങളായത്‌. പ്രമുഖ സാഹിത്യകാരനും രാജ്യതന്ത്രജ്ഞനും ചരിത്രകാരനുമായ സര്‍ദാര്‍ കെ.എം.പണിക്കര്‍ ആണ്‌ ആദ്യമായി നാമനിര്‍ദ്ദേശം ചെയ്യപ്പെട്ട മലയാളി പ്രൊഫ. സത്യേന്ദ്രനാഥ്‌ ബോസ്‌ രാജിവച്ച ഒഴിവിലേക്ക്‌ 1959 ആഗസ്റ്റ്‌ 25 നാണ്‌ അദ്ദേഹത്തെ നോമിനേറ്റു ചെയ്തത്‌. 1960 ഏപ്രില്‍ മൂന്നുമുതലുള്ള കാലാവധിയിലേക്ക്‌ പണിക്കര്‍ വീണ്ടും നോമിനേറ്റു ചെയ്യപ്പെട്ടു. ജമ്മുകാശ്മീര്‍ യൂണിവേഴ്സിറ്റി വൈസ്‌ ചാന്‍സലറായി നിയമിതനായതിനെ തുടര്‍ന്ന്‌ 1961 മേയ്‌ 22ന്‌ അദ്ദേഹം രാജിവച്ചു.
പ്രമുഖ ഗാന്ധിയനും ഗാന്ധിഗ്രാം യൂണിവേഴ്സിറ്റിയുടെ സ്ഥാപനകനുമായ ജി. രാമചന്ദ്രന്‍ 1964 ഏപ്രില്‍ മൂന്നുമുതല്‍ 1970 ഏപ്രില്‍ രണ്ടുവരെ ആറുവര്‍ഷക്കാലം രാജ്യസഭയിലെ നോമിനേറ്റ്‌ ചെയ്യപ്പെട്ട അംഗമായിരുന്നു. ഡോ ജി. രാമചന്ദ്രനു പിന്നാലെ പ്രഥമ ജ്ഞാനപീഠം പുരസസ്കാര ജേതാവ്‌ മഹാകവി ജി. ശങ്കരക്കുറുപ്പ്‌ രാജ്യസഭയിലെത്തി. ഡോ. ധനഞ്ജയ രാമചന്ദ്ര ഗാഡ്ഗില്‍ രാജിവച്ച ഒഴിവിലേക്കാണ്‌ 1968 ഏപ്രില്‍ രണ്ടിന്‌ അദ്ദേഹത്തെ നാമനിര്‍ദദ്ദേശം ചെയ്തത്‌. തുടര്‍ന്ന്‌ പ്രശസ്ത കാര്‍ട്ടൂണിസ്റ്റ്‌ അബു എബ്രഹാം നോമിനേഷിലൂടെ സഭയിലെത്തി. 
രാജ്യസഭയില്‍ 1964 മുതല്‍ 1978 വരെ തുടര്‍ച്ചയായി നാമനിര്‍ദ്ദേശം ചെയ്യപ്പെട്ട മലയാളികളുണ്ടായിരുന്നു. 1968 മുതല്‍ 1970 വരെ ഒരേസമയത്തുതന്നെ രണ്ടുപേരുണ്ടായിരുന്നു. ജി. രാമചന്ദ്രനും അബു എബ്രഹാമും മാത്രമാണ്‌ ആറുവര്‍ഷക്കാലാവധി പൂര്‍ത്തിയാക്കിയത്‌. ഐ.എസ്‌.ആര്‍.ഒയുടെ നിരവധി ഗവേഷണ പ്രവര്‍ത്തനങ്ങള്‍ക്ക്‌ നേതൃത്വം നല്‍കിയ കസ്തൂരിരംഗന്‍ ഐ.എസ്‌.ആര്‍.ഒ ചെയര്‍മാനായിരിക്കുമ്പോഴാണ്‌ ഇന്ത്യയുടെ ചന്ദ്രയാത്രാപദ്ധതിയുടെ പ്രാരംഭ ആലോചന നടക്കുന്നത്‌. 2003- 2009 കാലത്താണ്‌ രാജ്യ സഭാംഗമായത്‌ രാജ്യസഭയില്‍ 245 അംഗങ്ങളുണ്ട്‌. സാഹിത്യം, ശാസ്ത്രം, കല, സാമൂഹ്യസേവനം തുടങ്ങിയ രംഗങ്ങളിലുള്ള പ്രത്യേക ജ്ഞാനമോ പ്രായോഗിക പരിചയമോ കണക്കിലെടുത്ത്‌ ഇവരില്‍ 12 പേരെ രാഷ്ട്രപതി നാമനിര്‍ദ്ദേശം ചെയ്യുന്നു. ഇതിനുപുറമെ ആംഗ്ലോ ഇന്ത്യന്‍ പ്രതിനിധികളായും രണ്ടുപേരെ ലോക്സഭയിലേക്ക്‌ നാമനിര്‍ദ്ദേശം ചെയ്യാറുണ്ട്‌. ഇതിലും ഏതാനും മലയാളികള്‍ ഉള്‍പ്പെട്ടിരുന്നു. ഇപ്പോള്‍ ഉള്ള രണ്ടുപേരില്‍ ഒരാള്‍ മലയാളിയാണ്‌. 
പി. ശ്രീകുമാര്‍

</TEXT>
</DOC>