<DOC>
<DOCNO>114032887124.utf8</DOCNO>
<TEXT>


           ചാണ്ടിക്കെതിരെ ചെന്നിത്തല    

Friday 28 March 2014 9:02 pm IST

തിരുവനന്തപുരം: മുഖ്യമന്ത്രി ഉമ്മന്‍ചാണ്ടിയെ കുറ്റപ്പെടുത്തി ആഭ്യന്തരമന്ത്രി രമേശ്‌ ചെന്നിത്തലയുടെ ഫെയ്സ്ബുക്ക്‌ പോസ്റ്റ്‌. സലിംരാജിന്റെ ഭൂമി തട്ടിപ്പു കേസില്‍ ഹൈക്കോടതി മുഖ്യമന്ത്രിയുടെ ഓഫീസിനെ വിമര്‍ശിച്ചതിനു പിന്നാലെയാണ്‌ ചെന്നിത്തല മുഖ്യമന്ത്രിയെ പരോക്ഷമായി വിമര്‍ശിച്ച്‌ രംഗത്തു വന്നത്‌. 
ഇന്‍റലിജന്‍സ്‌ ക്ലിയറന്‍സിന്റെ അടിസ്ഥാനത്തില്‍ പേഴ്സണല്‍ സ്റ്റാഫിനെ നിയമിക്കുന്നതാണു നല്ലത്‌ എന്നാണ്‍എന്റെ വ്യക്തിപരമായ അഭിപ്രായമെന്ന്‌ ചെന്നിത്തല കുറിപ്പെഴുതി. എന്റെ ഓഫീസില്‍ അത്തരത്തിലാണ്‌ സ്റ്റാഫുകളെ നിയമിച്ചിട്ടുള്ളത്‌. മുന്‍കാലങ്ങളില്‍ ഇക്കാര്യം ശ്രദ്ധിച്ചിട്ടില്ലെന്നും ചെന്നിത്തല പറയുന്നു. സലിംരാജിനെതിരെ സിബിഐ അന്വേഷണത്തിന്‌ ഉത്തരവിട്ട ഹൈക്കോടതി ഉത്തരവ്‌ സ്വാഗതം ചെയ്യുന്നു. സര്‍ക്കാരിന്‌ ഇക്കാര്യത്തില്‍ ഒന്നും മറയ്ച്ചു വയ്ക്കാനില്ലെന്നും അദ്ദേഹം പറഞ്ഞു.
ആഭ്യന്തരമന്ത്രിയായി ചുമതലയേറ്റപ്പോള്‍ പേഴ്സണല്‍ സ്റ്റാഫില്‍ എടുക്കേണ്ടവരെക്കുറിച്ചു രമേശ്‌ ചെന്നിത്തല അന്വേഷിപ്പിച്ചിരുന്നു. പല പ്രമുഖര്‍ക്കും രമേശിന്റെ സ്റ്റാഫില്‍ കയറിപ്പറ്റാന്‍ കഴിയാതെ പോയതും വിജിലന്‍സ്‌ ക്ലിയറന്‍സ്‌ ലഭിക്കാത്തതിനാലാണ്‌. പലര്‍ക്കും അവസരം അതിനാല്‍ നിഷേധിക്കപ്പെട്ടു. അതേസമയം മുഖ്യമന്ത്രി ഉമ്മന്‍ചാണ്ടി ഇത്തരമൊരു അന്വേഷണത്തിനു സന്നദ്ധനായിരുന്നില്ല. പ്രതിപക്ഷത്തിരിക്കുമ്പോഴും തന്റെ ഒപ്പം നിന്നവരെ പേഴ്സണല്‍ സ്റ്റാഫിലും ഉള്‍പ്പെടുത്തുകയാണ്‌ ഉമ്മന്‍ചാണ്ടി ചെയ്തത്‌. ഇവരാകട്ടെ കഴിഞ്ഞ മൂന്നുവര്‍ഷത്തിനിടെ വിവിധ കേസുകളിലും വിവാദങ്ങളിലും പെടുകയും ചെയ്തു.
മലപ്പുറത്തെ കോണ്‍ഗ്രസ്‌ ഓഫീസിലെ കൊലപാതകത്തിനു പിന്നില്‍ മന്ത്രി ആര്യാടന്‍ മുഹമ്മദിന്റെ പെഴ്സണല്‍ സ്റ്റാഫംഗമായിരുന്നു. കെ. സുധാകരന്‍ എം.പിയുടെ ഗണ്‍മാനും ഒരു കൊലപാതക കേസില്‍ പ്രതിയായിട്ടുണ്ട്‌. വിജിലന്‍സ്‌ ക്ലിയറന്‍സ്‌ ഇല്ലാതായിരുന്നു ഈ നിയമനങ്ങളൊക്കെയും. സ്വാഭാവികമായും ഇവരുണ്ടാക്കിയ കേസുകള്‍ക്കൊക്കെ പാര്‍ട്ടി സമാധാനം പറയേണ്ട സാഹചര്യവുമുണ്ടായി.
കോടതിവിധി വന്നതിനു പിന്നാലെ മുഖ്യമന്ത്രിയെ വിമര്‍ശിച്ച ചെന്നിത്തല തെരഞ്ഞെടുപ്പിനു ശേഷം കോണ്‍ഗ്രസിലുണ്ടാകുന്ന കലാപത്തെക്കുറിച്ചുള്ള സൂചനകളാണ്‌ നല്‍കുന്നത്‌.
    
</TEXT>
</DOC>