<DOC>
<DOCNO>114101332275.utf8</DOCNO>
<TEXT>


           ജമ്മു കാശ്മീരില്‍ അമൃത ആശുപത്രിയുടെ  സേവന പ്രവര്‍ത്തനങ്ങള്‍ തുടരുന്നു    

Monday 13 October 2014 6:51 pm IST

        കൊച്ചി: ജമ്മു കാശ്മീരിലെ ബന്ദിപ്പോര്‍ ജില്ലയില്‍ പ്രളയ ദുരന്തം നേരിട്ട നൂറുകണക്കിനു ജനങ്ങള്‍ക്ക് അമൃത ഇന്‍സ്റ്റിറ്റ്യൂട്ട് ഓഫ് മെഡിക്കല്‍ സയന്‍സസ് ആശ്വാസമായി.

അമൃത നടത്തുന്ന മെഡിക്കല്‍ ക്യാമ്പില്‍ ചികിത്സ തേടി ആയിരങ്ങളാണ് എത്തുന്നത്. 15 വിദഗ്ദ്ധ മെഡിക്കള്‍ ടീമടങ്ങിയ സംഘമാണ് ഇവിടെയുള്ളത്.

അഷ്ടിങ്ങ്ഗൂ ഘട്ട്, കുല്‍ഹാമ, ലഹര്‍ വാല്‍പോള, സാംബല്‍ സോനാവാരി പ്രദേശങ്ങളില്‍ നിന്നും 2300-റോളം രോഗികളെ പരിശോധിക്കുകയും മരുന്നുകള്‍ വിതരണം ചെയ്യുകയും ചെയ്തു.
അത്യാധുനിക സംവിധാനങ്ങളുള്ള ടെലിമെഡിസിന്‍, 2 എമര്‍ജന്‍സി ആംബുലന്‍സ്, എക്കോ കാര്‍ഡിയോഗ്രാഫി, ഗസ്‌ട്രോസ്‌കോപ്പി, റെറ്റിനല്‍ കാമറ, അള്‍ട്രാ സോണോഗ്രാഫി, മൈനര്‍ ഓപ്പറേഷന്‍ തീയറ്റര്‍, ഇലക്‌ട്രോ കാര്‍ഡിയോഗ്രാഫി, ലൈറ്റ് മൈക്രോസ്‌കോപ്പി, കാര്‍ഡിയാക് സംവിധാനം, എമര്‍ജന്‍സി യൂണിറ്റ് എന്നിവരടങ്ങുന്ന സംഘവും മെഡിക്കല്‍ സംഘത്തിന്റെ സഹായത്തിനായി പ്രവര്‍ത്തിക്കുന്നുണ്ട്.

പ്രളയത്തില്‍ ജില്ലയിലെ 52 ഗ്രാമങ്ങളും പൂര്‍ണ്ണമായും മുങ്ങി. നൂറുകണക്കിനു വീടുകളും, ഹെല്‍ത്ത് സെന്ററുകളും, സ്‌കൂളുകളും പോലീസ് സ്‌റ്റേഷനുകളും പ്രളയത്തില്‍ മുങ്ങി. 60,000ത്തോളം ജനങ്ങള്‍ പ്രളയത്തില്‍പ്പെടുകയും ചെയ്തു. ഈ ജില്ലയിലെ 2000 വീടുകള്‍ പൂര്‍ണ്ണമായി നശിച്ചു റോഡിന്റെ ഇരുവശങ്ങളിലും, മറ്റു സുരക്ഷിത സ്ഥലങ്ങളിലും ടെന്റുകള്‍ കെട്ടിയുമാണ് ജനങ്ങള്‍ ഇപ്പോഴും കഴിഞ്ഞു വരുന്ന തെന്നു ഡിവിഷണല്‍കമ്മീഷണര്‍ ഡോ:ഷാ ഫേസല്‍ പറഞ്ഞു.

ഗാസ്‌ട്രോ സര്‍ജറി വിഭാഗം മേധാവി ഡോ:പുനീത്ധറിന്റെ നേതൃത്വത്തില്‍ ബ്രഹ്മചാരി ഡോ:ജഗ്ഗു, ഭദ്രന്‍ എന്നിവരോടൊപ്പം വിദഗ്ദ്ധ ഡോക്ടര്‍മാരും, ദന്ത ഡോക്ടര്‍മാരും സേവനമനുഷ്ഠിച്ചു വരുന്നു.
    
</TEXT>
</DOC>