<DOC>
<DOCNO>114022579050.utf8</DOCNO>
<TEXT>


           പറവൈ ബാദുഷക്ക്‌ പോപ്പുലര്‍ ഫ്രണ്ട്‌ ബന്ധം    

Tuesday 25 February 2014 11:31 pm IST

കൊല്ലം: അദ്വാനിവധശ്രമക്കേസിലെ മുഖ്യപ്രതിയും കോയമ്പത്തൂര്‍, ബംഗളൂരു സ്ഫോടനകേസുകളിലെ പ്രതിയുമായ പറവൈ ബാദുഷക്ക്‌ കേരളത്തിലെ പോപ്പുലര്‍ ഫ്രണ്ടുമായി ബന്ധം. പോപ്പുലര്‍ഫ്രണ്ടില്‍ ലയിച്ച മനിത നീതി പാശ്‌റെ എന്ന സംഘടനയില്‍ അംഗമായിരുന്നു ഇയാളെന്ന്‌ അന്വേഷണോദ്യോഗസ്ഥര്‍ വെളിപ്പെടുത്തി. കേരളത്തിലെ എന്‍ഡിഎഫ്‌, തമിഴ്‌നാട്ടിലെ മനിത നീതി പാശ്‌റെ, കര്‍ണാടകത്തിലെ ജസ്റ്റീസ്‌ ഫോര്‍ ഡിഗ്നിറ്റി തുടങ്ങിയ ഇസ്ലാമിക ഭീകരസംഘടനകള്‍ ഏകോപിപ്പിച്ചാണ്‌ പോപ്പുലര്‍ ഫ്രണ്ട്‌ രൂപീകരിച്ചത്‌. 

ബംഗളൂരു സ്ഫോടനത്തിന്‌ ആര്‍ഡിഎക്സ്‌ നല്‍കിയതുള്‍പ്പെടെ ഗുരുതരമായ ഇടപാടുകളാണ്‌ ഇയാള്‍ നടത്തിയതെന്ന്‌ വ്യക്തമാക്കിയിട്ടുണ്ട്‌. കേരളത്തിലെ രണ്ട്‌ സംഘടനകളുടെ സഹായം ഇയാള്‍ക്ക്‌ ലഭിച്ചതായാണ്‌ അന്വേഷണസംഘം നല്‍കുന്ന സൂചന. 

ബംഗളൂരു സ്ഫോടനകേസില്‍ ജയിലില്‍ കഴിയുന്ന പിഡിപി നേതാവ്‌ അബ്ദുള്‍ നാസര്‍ മദനിയുമായി അടുത്ത ബന്ധമുള്ളവരുടെ പിന്തുണയിലാണ്‌ ഇയാള്‍ കൊല്ലം ജില്ലയുടെ കിഴക്കന്‍ മേഖലയില്‍ താമസിച്ചിരുന്നതെന്ന്‌ നാട്ടുകാര്‍ പറയുന്നു. ഇയാളെ സഹായിച്ചുവെന്ന്‌ കരുതപ്പെടുന്ന അഞ്ചുപേര്‍ പോലീസ്‌ നിരീക്ഷണത്തിലാണ്‌.

കന്നുകാലിക്കടത്തിന്റെ മറവിലാണ്‌ കിഴക്കന്‍ മേഖലയിലേക്ക്‌ മതഭീകരര്‍ എത്തിച്ചേരുന്നതെന്ന്‌ പോലീസ്‌ ചൂണ്ടിക്കാട്ടുന്നു. ഒമ്പതുമാസം മുമ്പ്‌ കേരളത്തിലെത്തിയ പറവൈ ബാദുഷ അഞ്ചല്‍ പോലീസിന്റെ മൂക്കിന്‌ താഴെയാണ്‌ പരസ്യമായി കഴിഞ്ഞത്‌. അഞ്ചല്‍ പോലീസ്‌ സ്റ്റേഷനുസമീപത്തെ പൊടിപ്പുമില്ലില്‍ ഷാഹുല്‍ ഹമീദെന്ന പേരില്‍ ജോലി ചെയ്യുകയായിരുന്നു ഇയാള്‍. പിന്നീട്‌ ആലഞ്ചേരിയിലും ചണ്ണപ്പേട്ടയിലും അറവുശാലകളില്‍ ജോലി ചെയ്തു. ചണ്ണപ്പേട്ടയില്‍ സൈനുദ്ദീന്‍ എന്നയാളുടെ ഇറച്ചിക്കടയില്‍ പണിയെടുക്കവേയാണ്‌ ഇയാള്‍ തമിഴ്‌നാട്‌ സിബിസിഐഡി സംഘത്തിന്റെ പിടിയിലായത്‌.

അഞ്ചല്‍, തടിക്കാട്‌, കടയ്ക്കല്‍ തുടങ്ങിയ മേഖലകള്‍ മതതീവ്രവാദ സംഘടനകളുടെ പരിശീലനകേന്ദ്രമാണെന്ന്‌ വാര്‍ത്തകള്‍ നേരത്തെ വന്നിരുന്നു. എന്നാല്‍ അതെല്ലാം നിസാരവത്കരിക്കുന്ന സമീപനമാണ്‌ പോലീസിന്റെ ഭാഗത്തു നിന്നുണ്ടായിരുന്നത്‌. ഇത്തരം മതതീവ്രവാദകേന്ദ്രങ്ങളില്‍ പരിശീലനം നല്‍കുന്നവരില്‍ ഒരാളാണ്‌ പിടിയിലായ ബാദുഷ.

തിരുനല്‍വേലി മേലെപാളയം അമീന്‍പുത്ത്‌ ഹാജമെയ്തീന്റെ മകനാണ്‌ പറവൈ ബാദുഷ എന്ന കെ.ഷാഹുല്‍ ഹമീദ്‌. കഴിഞ്ഞ ജൂലൈയില്‍ മേലെ പാളയത്തെ ഇയാളുടെ വസതിയില്‍ പോലീസ്‌ പരിശോധന നടത്തിയതിനെത്തുടര്‍ന്നാണ്‌ ഇയാള്‍ കേരളത്തിലേക്ക്‌ മുങ്ങിയത്‌. മേലെ പാളയത്തെ വീട്ടില്‍ നിന്നും ഇരുപത്‌ കിലോ ഗ്രാം സ്ഫോടക വസ്തുക്കളും ആറ്‌ ലക്ഷം രൂപയും ജലാറ്റിന്‍ സ്റ്റിക്കുകളുള്‍പ്പെടെയുള്ള സ്ഫോടക വസ്തുക്കളും പിടിച്ചെടുത്തിരുന്നു. 

ബിജെപി നേതാവും മുന്‍ ഉപപ്രധാനമന്ത്രിയുമായ എല്‍.കെ. അദ്വാനിയുടെ ജനചേതനായാത്രാവഴിയില്‍ പൈപ്പ്‌ ബോംബ്‌ വച്ച കേസിലെ പ്രതിയാണ്‌ ബാദുഷ. തമിഴ്‌നാട്ടില്‍ ഹിന്ദുമുന്നണി, ബിജെപി നേതാക്കളെ കൊലചെയ്ത സംഭവത്തിലും ബാദുഷായ്ക്ക്‌ പങ്കുണ്ടെന്നും പോലീസ്‌ കണ്ടെത്തിയിട്ടുണ്ട്‌. 
സ്വന്തം ലേഖകന്‍

    
</TEXT>
</DOC>