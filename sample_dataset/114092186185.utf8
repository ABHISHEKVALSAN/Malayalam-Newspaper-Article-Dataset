<DOC>
<DOCNO>114092186185.utf8</DOCNO>
<TEXT>


           ടിപി കേസിന്റെ ഉള്ളടക്കം ഉറക്കെ പറയുന്നതിന്‌ നിയമ തടസമില്ലെന്ന്‌ ശ്രീധരന്‍ പിള്ള    

Sunday 21 September 2014 10:09 am IST

        തിരുവനന്തപുരം: കോടതി ശിക്ഷ വിധിച്ചു കഴിഞ്ഞ ടിപി കേസിന്റെ ഉള്ളടക്കത്തെ കുറിച്ച്‌ ഉറക്കെ പറയുന്നതിന്‌ ആര്‍ക്കും നിയമപരമായി തടസമൊന്നുമില്ലെന്ന്‌ ബിജെപി ദേശീയ നിര്‍വ്വാഹക സമിതി അംഗം പി.എസ്‌. ശ്രീധരന്‍പിള്ള. ടിപി കേസിനെ കുറിച്ച്‌ തിരുവഞ്ചൂര്‍ രാധാകൃഷ്ണന്‍ എഴുതിയ പുസ്തക പ്രകാശന ചടങ്ങില്‍ കേസിനെ കുറിച്ചൊന്നും പരസ്യമായി പറയരുതെന്ന തെരഞ്ഞടുപ്പ്‌ കമ്മീഷന്റെ വിലക്കുണ്ടായെന്ന വാര്‍ത്തയോട്‌ പ്രതികരിക്കുകയായിരുന്നു അദ്ദേഹം. 
കെപിസിസി പ്രസിഡന്റ്‌വി.എം. സുധീരന്‍ ഭീരുത്വത്തിന്റെ പ്രതീകമാണെന്ന്‌ ശ്രീധരന്‍ പിള്ള പറഞ്ഞു. ടി പി വധത്തില്‍ കോടതി വിധി പറയുകയും മൂന്ന്‌ സിപിഎം നേതാക്കളെ അടക്കം ശിക്ഷിക്കുകയും ചെയ്തതാണ്‌. കീഴ്ക്കോടതി വിധി ഹൈക്കോടതി സസ്പെന്റ്‌ ചെയ്തിട്ടുമില്ല. ആ സ്ഥിതിക്ക്‌ ടി പി കേസിന്റെ ഉള്ളടക്കം ഉറക്കെ പറയാന്‍ ആര്‍ക്കും അവകാശമുണ്ട്‌. കേസിനെ കുറിച്ച്‌ പറഞ്ഞാല്‍ സംഘര്‍ഷം ഉണ്ടാകുന്ന സ്ഥിതിയൊന്നും നിലനില്‍ക്കുന്നില്ല. ടി പി വധം തെരഞ്ഞെടുപ്പ്‌ വിഷയമാക്കരുതെന്ന്‌ പറയാനും ആര്‍ക്കും അവകാശമില്ലെന്ന്‌ ശ്രീധരന്‍പിള്ള പറഞ്ഞു. 
കമ്മീഷന്റെ വിലക്ക്‌ ഭയന്ന്‌ ടി പി വധത്തെ കുറിച്ച്‌ പുസ്തകപ്രകാശന ചടങ്ങില്‍ ഒന്നും മിണ്ടാതിരുന്ന കോണ്‍ഗ്രസ്‌ നേതൃത്വം ഭീരുത്വമാണ്‌ കാട്ടിയത്‌. നിയമനിഷേധം സമരായുധമാക്കിമാറ്റിയ ഗാന്ധിജിയുടെ നാട്ടില്‍ കോണ്‍ഗ്രസ്സിന്റെ നടപടി നട്ടെല്ലില്ലാത്തതാണെന്നും അദ്ദേഹം പറഞ്ഞു.
    
</TEXT>
</DOC>