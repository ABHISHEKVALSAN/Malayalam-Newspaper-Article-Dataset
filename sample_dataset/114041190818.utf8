<DOC>
<DOCNO>114041190818.utf8</DOCNO>
<TEXT>


           ജോര്‍ജ് പരാതി നേരത്തെ ഉന്നയിക്കണമായിരുന്നു: സുധീരന്‍    

Friday 11 April 2014 3:30 pm IST

തിരുവനന്തപുരം: പത്തനംതിട്ടയിലെ പ്രചരണവുമായി ബന്ധപ്പെട്ട് ചീഫ് വിപ്പ് പിസിജോര്‍ജിന് പരാതിയുണ്ടായിരുന്നെങ്കില്‍ അത് നേരത്തെ ഉന്നയിച്ച് പരിഹരിക്കണമായിരുന്നെന്ന് കെപിസിസി പ്രസിഡന്റ് വിഎം സുധീരന്‍.

അഭിപ്രായ വ്യത്യാസങ്ങള്‍ ഫലത്തെ ബാധിക്കുമെന്ന് ജോര്‍ജ് പറയുന്നുണ്ടെങ്കില്‍ ഫലം വരുന്നതുവരെ കാത്തിരിക്കാമെന്ന് സുധീരന്‍ പറഞ്ഞു. അതിനുശേഷം ആരോപണങ്ങള്‍ പരിശോധിക്കാം.

തെരഞ്ഞെടുപ്പ് കഴിഞ്ഞയുടനെ അനാവശ്യമായ വാദപ്രതിവാദങ്ങളുടെ പിറകെ പോകാതിരിക്കുന്നതാണ് നല്ലതെന്ന് അദ്ദേഹം മാദ്ധ്യമ പ്രവര്‍ത്തകരോട് പറഞ്ഞു. പത്തനംതിട്ട പൂര്‍ണമായും യുഡിഎഫിന് വിജയസാദ്ധ്യതയുള്ള മണ്ഡലമാണ്. കേരളത്തിലെ എല്ലാ മണ്ഡലങ്ങളിലും യുഡിഎഫിന് വിജയസാദ്ധ്യതയുണ്ട്. മഹാഭൂരിപക്ഷം സീറ്റുകളിലും മികച്ച വിജയം നേടാന്‍ കഴിയുമെന്ന് അദ്ദേഹം പറഞ്ഞു.

സിപിഎം കണ്ണൂര്‍, കാസര്‍കോട് മണ്ഡലങ്ങളില്‍ വ്യാപകമായ അക്രമം അഴിച്ചുവിട്ടുവെന്നും സുധീരന്‍ ആരോപിച്ചു. അക്രമ രാഷ്ട്രീയത്തെ ജനങ്ങള്‍ വെറുക്കുന്നുവെങ്കിലും സിപിഎം ഇതുവരെ അത് ഉപേക്ഷിച്ചിട്ടില്ല. ബുത്തുകളില്‍ നടന്ന അക്രമത്തെക്കുറിച്ച് തെരഞ്ഞെടുപ്പ് കമ്മീഷന് പരാതി നല്‍കിയിട്ടുണ്ടെന്നും അദ്ദേഹം പറഞ്ഞു.
    
</TEXT>
</DOC>