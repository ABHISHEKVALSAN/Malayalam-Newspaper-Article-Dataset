<DOC>
<DOCNO>114110739162.utf8</DOCNO>
<TEXT>


           ഇന്ധനവില താഴുമ്പോഴും ജീവിതസൂചിക മുന്നോട്ട്     

Friday 7 November 2014 8:08 pm IST

        കല്‍പ്പറ്റ : പെട്രോളിയം ഉല്‍പ്പന്നങ്ങളുടെ വിലയില്‍ ഗണ്യമായ കുറവുണ്ടായിട്ടും നിത്യോപയോഗസാധന-സേവന വിപണികളില്‍ വിലകുറവുണ്ടാകുന്നില്ല. ഇന്ധന വില വര്‍ദ്ധനവിന്റെ പേരില്‍ ഉപ്പ് മുതല്‍ ടയര്‍ വരെയുള്ള ഇനങ്ങള്‍ക്ക് വില വര്‍ദ്ധിച്ചപ്പോള്‍ നല്‍കിയ അതേനിരക്കില്‍തന്നെ ഇപ്പോഴും ഉപഭോക്താക്കളെ ചൂഷണം ചെയ്യുകയാണ്. ഇതിനെതിരെ പ്രതികരിക്കേണ്ടവര്‍ ആരും ഇത് കണ്ടതായിപ്പോലും നടിക്കുന്നില്ല.

ഡീസലിന് ലിറ്റിന് 50 പൈസ മുതല്‍ ഒന്നര രൂപ വരെ വില വര്‍ദ്ധന ഉണ്ടായതോടെ വാഹനങ്ങള്‍ നിരത്തിലിറക്കാതെ നിരക്ക് വര്‍ദ്ധന ആവശ്യപ്പെട്ട് സമരം ചെയ്ത ബസുടമകളും മോട്ടോര്‍ ടാക്‌സി ഉടമകളും ഇന്ധനവിലയിലെ കുറവ് ഉപഭോക്താക്കള്‍ക്ക് നല്‍കാന്‍ തയ്യാറല്ല. മില്‍മ പാലിന് വില വര്‍ദ്ധിച്ചപ്പോള്‍ അതിന്റെ പേരില്‍ കട്ടന്‍ ചായക്കും കട്ടന്‍ കാപ്പിക്കും വില വര്‍ദ്ധിപ്പിച്ച വ്യാപാരികളും ഇന്ധന വിലക്കുറവിന്റെ ആനുകൂല്യം ജനങ്ങളുമായി പങ്കുവെക്കാന്‍ തയ്യാറാകുന്നില്ല.

63.11 രൂപ വിലയുണ്ടായിരുന്ന ഡീസലിന് ഇപ്പോഴത്തെ വില 57.82 ആണ്. പെട്രോള്‍ വില 68 രൂപയാണ്. പെട്രോള്‍വിലയില്‍ പുതിയ സര്‍ക്കാര്‍ അധികാരമേറ്റശേഷം ലിറ്ററിന് 11 രൂപവരെ കുറവുണ്ടായി. ഇന്നത്തെ സ്ഥിതിയില്‍ ഇനിയും വില കുറയാനാണ് സാധ്യത. കേന്ദ്രത്തില്‍ നരേന്ദ്രമോദിയുടെ നേതൃത്വത്തിലുള്ള പുതിയ സര്‍ക്കാര്‍ നടപ്പാക്കിയ ധനനയത്തിന്റെ പേരില്‍തന്നെ പണപെരുപ്പം ഗണ്യമായി കുറയ്ക്കാന്‍ കഴിഞ്ഞിട്ടുണ്ട്. ഇതിന്റെ ഭാഗമായും അന്താരാഷ്ട്രവിപണിയില്‍ ക്രൂഡ്ഓയില്‍ വിലയിലുണ്ടായ കുറവും ഉപഭോക്താക്കള്‍ക്ക് നല്‍കാന്‍ ആരും തയ്യാറാകാത്തത് സംസാരവിഷയമായിട്ടുണ്ട്.

ബസ് ചാര്‍ജ് വര്‍ദ്ധന പ്രഖ്യാപിക്കുമ്പോള്‍ ഇതിനെതിരെയുള്ള പ്രതിഷേധം പ്രസ്താവനയില്‍ ഒതുക്കുന്നവര്‍ ഇതൊന്നും ഗൗനിക്കുന്നതേയില്ല. ഒരുകാലത്ത് എന്തിനും ഏതിനും പ്രതികരണം ഉണ്ടായിരുന്ന മലയാളി സമൂഹം ഇന്ന് ചുംബനസംഗമങ്ങളുടെയും വിപണികാലത്തിന്റെ വൈകൃതങ്ങള്‍ക്കുപിന്നാലെയുമാണെന്ന് പുതിയ സംഭവങ്ങള്‍ സാക്ഷ്യപ്പെടുത്തുകയാണ്. അര്‍ഹതപ്പെട്ട ആനുകൂല്യം ചോദിച്ചുവാങ്ങാന്‍പോലും ഉപഭോക്തൃപ്രസ്ഥാനങ്ങളോ ഭരണ-പ്രതിപക്ഷ നേതൃത്വങ്ങളോ ഒന്നും തയ്യാറുമല്ല.
    
</TEXT>
</DOC>