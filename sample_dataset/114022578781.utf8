<DOC>
<DOCNO>114022578781.utf8</DOCNO>
<TEXT>


           എന്‍.എസ്.എസിനെ സുധീരന്‍ അപമാനിച്ചു: സുകുമാരന്‍ നായര്‍    

Tuesday 25 February 2014 11:33 pm IST

ചങ്ങനാശ്ശേരി: സമുദായാചാര്യന്റെ പേരില്‍ ഖ്യാതി നേടിയിട്ട്‌ കെപിസിസി പ്രസിഡന്റ്‌ വി.എം. സുധീരന്‍ എന്‍എസ്‌എസ്സിനെ അപമാനിക്കുകയാണ്‌ ചെയ്തതെന്ന്‌ എന്‍എസ്‌എസ്‌ ജനറല്‍ സെക്രട്ടറി ജി. സുകുമാരന്‍ നായര്‍. മന്നം സമാധിയില്‍ പുഷ്പാര്‍ച്ചന നടത്തിയശേഷം എന്‍എസ്‌എസ്‌ നേതൃത്വത്തെ കാണാതെ വി.എം. സുധീരന്‍ മടങ്ങിയതിനെക്കുറിച്ച്‌ മാധ്യമപ്രവര്‍ത്തകരോട്‌ പ്രതികരിക്കുകയായിരുന്നു അദ്ദേഹം. മന്നം സമാധിയില്‍ പുഷ്പാര്‍ച്ചന നടത്താനാണ്‌ കെപിസിസി പ്രസിഡന്റ്‌ എത്തിയതെന്ന്‌ കോണ്‍ഗ്രസ്‌ നേതാക്കള്‍ വിശദീകരിച്ച ശേഷമാണ്‌ സുകുമാരന്‍ നായര്‍ പ്രതികരിച്ചത്‌. 

സമാധിദിനത്തില്‍ പെരുന്നയില്‍ പുഷ്പാര്‍ച്ചന നടത്താന്‍ മൂന്നു ദിവസം മുമ്പ്‌ സുധീരന്‍ ആഗ്രഹം അറിയിച്ചിരുന്നു. ഒമ്പതുമണിയോടെ എത്തുമെന്ന്‌ സുധീരന്‍ പറഞ്ഞു. എന്നാല്‍ 9.20 വരെ മന്നം സമാധിമണ്ഡപത്തില്‍ കാത്തുനിന്നു. അത്യാവശ്യ ഓഫീസ്‌ കാര്യങ്ങള്‍ക്കാണ്‌ ഓഫീസിലേക്ക്‌ പോയത്‌. ഈ സമയത്താണ്‌ സുധീരന്‍ പുഷ്പാര്‍ച്ചന നടത്തിയതും ഉപവാസ പ്രാര്‍ത്ഥനയില്‍ പങ്കെടുത്തതും. ജനറല്‍ സെക്രട്ടറി ഓഫീസിലേക്ക്‌ പോയിരിക്കുകയാണ്‌ വിവരം അറിയിക്കാമെന്ന്‌ പറഞ്ഞ്‌ എന്‍എസ്‌എസ്‌ ഡയറക്ടര്‍ ബോര്‍ഡംഗം ഹരികുമാര്‍ കോയിക്കല്‍ ഓഫീസിലേക്ക്‌ പോയി. 

വി.എം. സുധീരനെ സ്വീകരിക്കാന്‍ ഷാളുമായി ഓഫീസിലിരിക്കുകയായിരുന്നു. ഈ വിവരം വി.എം.സുധീരനെ അറിയിക്കാനായി ചെന്നപ്പോഴേക്കും അദ്ദേഹം കോട്ടയത്തേക്ക്‌ പുറപ്പെട്ടു. ഈ നടപടി ശരിയാണോ. എന്നോട്‌ അനുവാദം ചോദിച്ചിട്ടാണ്‌ ഇവിടെ എത്തിയത്‌. ഇവിടെ വരുന്ന നേതാക്കള്‍ എന്‍എസ്‌എസ്‌ നേതൃത്വത്തെ കാണാതെ പോകുന്നതാണോ അതിന്റെ മര്യാദ, സുകുമാരന്‍ നായര്‍ ചോദിച്ചു.

കഴിഞ്ഞ മൂന്നു വട്ടം ലോക്സഭയിലേക്ക്‌ മത്സരിച്ചപ്പോള്‍ എന്‍എസ്‌എസ്‌ നേതാക്കളുടെ സമയം നോക്കി ഇവിടെ കാത്തുകിടന്ന മഹാനാണ്‌ വി.എം സുധീരന്‍. മന്നം സമാധിയിലെത്തുന്ന നേതാക്കള്‍ ആ സ്ഥലത്തിന്റെ പവിത്രത കാത്തുസൂക്ഷിക്കാന്‍ തയ്യാറാകണമെന്നും ജി. സുകുമാരന്‍നായര്‍ പറഞ്ഞു. കോണ്‍ഗ്രസ്‌ നേതാക്കള്‍ക്ക്‌ കയറി നിരങ്ങാനുള്ള സ്ഥലമല്ല മന്നം സമാധിമണ്ഡപം. സുധീരനും അനുയായികളും പുഷ്പാര്‍ച്ചന നടത്തുമ്പോള്‍ എന്‍എസ്‌എസ്‌ നേതൃത്വത്തിന്റെ സാന്നിധ്യമില്ലായിരുന്നു. 

നരസിംഹറാവുവിന്റെ കാലത്ത്‌ പോലും ഇല്ലാതിരുന്ന നിഷേധമാണ്‌ വി.എം.സുധീരന്റെ ഭാഗത്ത്‌ നിന്നുണ്ടായത്‌. അനുവാദം വാങ്ങിയെത്തിയതിന്‌ ശേഷം തന്നിഷ്ടം കാണിച്ചാല്‍ എന്‍. എസ്‌. എസ്‌. അത്‌ വക്‌ വച്ചുകൊടുക്കില്ല. ധിക്കാരികളായ രാഷ്ട്രീയക്കാരോട്‌ വിട്ടുവീഴ്ച്ചയില്ല. സമുദായ നേതാക്കളുടെ നെഞ്ചത്ത്‌ താണ്ഡവമാടുന്ന വി. ഡി. സതീശന്‍ കഴിഞ്ഞ തിരഞ്ഞെടുപ്പില്‍ ജയിക്കുന്നതിനായി എന്‍എസ്‌എസ്‌ ആസ്ഥാനത്ത്‌ വന്ന്‌ കാവല്‍ കിടക്കുകയാണ്‌ ചെയ്തത്്‌. 1200 വോട്ടിന്‌ വി. ഡി. സതീശന്‍ ജയിച്ചത്്‌ എന്‍. എസ്‌ എസിന്റെ സഹായം കൂടി ലഭിച്ചതുകൊണ്ടാണ്‌. സതീശനെ പോലുള്ള നേതാക്കളുടെ പാട്ടപറമ്പിലല്ല സമുദായനേതാക്കള്‍ കിടക്കുന്നത്‌. എന്നും ജനറല്‍ സെക്രട്ടറി ജി. സുകുമാരന്‍നായര്‍ പറഞ്ഞു.
    
</TEXT>
</DOC>