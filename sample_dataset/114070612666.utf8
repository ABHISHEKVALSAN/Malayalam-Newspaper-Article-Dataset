<DOC>
<DOCNO>114070612666.utf8</DOCNO>
<TEXT>


           പുകയില ഉത്പന്നങ്ങള്‍ക്ക് 50% വാറ്റ് ചുമത്താന്‍ നിര്‍ദേശം    

Sunday 6 July 2014 4:38 pm IST

ന്യൂദല്‍ഹി: പുകയില ഉത്പന്നങ്ങള്‍ക്ക് അന്‍പത് ശതമാനം വരെ മൂല്യവര്‍ധിത നികുതി (വാറ്റ്) ചുമത്താന്‍ കേന്ദ്ര ആരോഗ്യമന്ത്രി ഹര്‍ഷവര്‍ധന്റെ നിര്‍ദ്ദേശം. പുകയില ഉത്പന്നങ്ങളുടെ ഉപഭോഗം കുറച്ച് കൊണ്ടുവരാനുള്ള സര്‍ക്കാര്‍ ശ്രമത്തിന്റെ ഭാഗമായാണ് ആദേഹം ഇക്കാര്യം നിര്‍ദ്ദേശിച്ചത്. 

നിലവില്‍ പുകയില ഉത്പന്നങ്ങള്‍ക്ക് ഏറ്റവുമധികം നികുതി നിലനില്‍ക്കുന്ന രാജസ്ഥാനെ മാതൃകയാക്കാനും അദ്ദേഹം ആവശ്യപ്പെട്ടു. 60 ശതമാനമാണ് രാജസ്ഥാനില്‍ പുകയില ഉത്പന്നങ്ങള്‍ക്ക് ഈടാക്കുന്ന നികുതി. ബജറ്റില്‍ സിഗരറ്റിന് നികുതി ഉയര്‍ത്തി മൂന്ന് രൂപ വരെ വര്‍ധിപ്പിക്കാന്‍ അഭ്യര്‍ത്ഥിച്ച് കേന്ദ്ര ധനമന്ത്രി അരുണ്‍ജയ്റ്റ്‌ലിക്കും ഹര്‍ഷവര്‍ധന്‍ കത്തെഴുതിയിരുന്നു. 

രാജ്യത്തെ യുവ തലമുറ പുകയില ഉത്‌പന്നങ്ങള്‍ക്ക്‌ അടിമകളായി മാറിക്കൊണ്ടിരിക്കുന്നതിനാലും പുകയില ഉപയോഗം കാരണമുണ്ടാകുന്ന രോഗങ്ങളും മരണങ്ങളും വര്‍ദ്ധിച്ചു വരുന്നതിനാലുമാണ് സര്‍ക്കാരിന്റെ ഇടപെടല്‍.

    
</TEXT>
</DOC>