<DOC>
<DOCNO>114110839582.utf8</DOCNO>
<TEXT>


           ജൈവകൃഷി പ്രോത്‌സാഹിപ്പിക്കാനുള്ള ആഹ്വാനവുമായി ബയോഫാക്കിന് സമാപനം    

Saturday 8 November 2014 10:00 pm IST

        അങ്കമാലി: ജൈവകൃഷി പ്രോത്സാഹിപ്പിക്കാന്‍ യോജിച്ച മുന്നേറ്റം അനിവാര്യമാണെന്ന ആഹ്വാനത്തോടെ മൂന്ന് ദിവസം നീണ്ടുനിന്ന ബയോഫാക് ഇന്ത്യ സമാപിച്ചു. മെച്ചപ്പെട്ട വരുമാനവും കൂടുതല്‍ വിപണികളും സാധ്യമായാലേ ജൈവ കൃഷി വ്യാപിപ്പിക്കാന്‍ കഴിയൂ എന്ന് സമ്മേളനം വിലയിരുത്തി. രാസവളങ്ങളുടെയും കീടനാശിനികളുടെയും പ്രയോഗം അവസാനിപ്പിച്ചാല്‍ മാത്രം ജൈവ കൃഷി പ്രോത്സാഹിപ്പിക്കാന്‍ കഴിയില്ലന്നും സമ്മേളനം ചൂണ്ടിക്കാട്ടി.

കൊറിയന്‍ മാതൃകയില്‍ കേരളത്തില്‍ ബയോവില്ലേജുകള്‍ സ്ഥാപിക്കുന്നതിനായി കൊറിയയിലെ ഗൊസിയന്‍ കൗന്റിയുമായി കാസര്‍ഗോഡ് ജില്ലയിലെ പനന്തടി ഗ്രാമ പഞ്ചായത്ത് ധാരണാപത്രം ഒപ്പിട്ടു.ബയോഫാക് പ്രദര്‍ശനത്തില്‍ കേരള പവലിയന്‍ ഒന്നാം സ്ഥാനം നേടി.
ഇന്ത്യയിലെ കര്‍ഷകര്‍ ജൈവ കൃഷിയെ പ്രോത്സാഹിപ്പിക്കുന്നവര്‍ ആണെന്നും മറ്റ് ലോക രാഷ്ട്രങ്ങളെ അപേക്ഷിച്ച് ഇന്ത്യക്ക് ഓര്‍ഗാനിക് ഹബ്ബ് ( ജൈവ കേന്ദ്രം) ആകാനുള്ള എല്ലാ സാഹചര്യങ്ങളും സാധ്യതകളും ഉണ്ടെന്ന് ബയോ ഫാക് ഇന്ത്യ, ഇന്ത്യ ഓര്‍ഗാനിക് സംഘാടകരിലോരാളും ഇന്റര്‍നാഷണല്‍ കോമ്പീറ്റന്‍സ് സെന്റര്‍ ഫോര്‍ ഓര്‍ഗാനിക് അഗ്രിക്കള്‍ച്ചര്‍ (ഐ സി സി ഒ എ) പദ്ധതി വിഭാഗം മേധാവിയുമായ  രോഹിതാശ്വ ഗാഖര്‍ പറഞ്ഞു.

ഇത്തവണ 20 അന്താരാഷ്ട്ര ബയര്‍മാരാണ് ബയോഫാക് ഇന്ത്യയില്‍ പങ്കെടുക്കാന്‍ എത്തിയത്. ഇത് പ്രതീക്ഷക്ക് വകനല്‍കുന്നതാണ്. യു എസ് , യൂറോപ്പ്, മിഡില്‍ ഈസ്റ്റ്, ദക്ഷിണ കൊറിയ, ദുബായ് എന്നിവിടങ്ങളില്‍ പുതിയ ജൈവവിപണി തുറക്കാന്‍ ഇന്ത്യക്ക് ഇതിലൂടെ കഴിയും.
ജൈവകൃഷിയെ പരമാവധി പ്രോത്സാഹിപ്പിക്കുന്ന സമീപനമാണ് പ്രധാനമന്ത്രി നരേന്ദ്ര മോദി സ്വീകരിച്ചിരിക്കുന്നത്.

ഇത് ജൈവ ഉത്പന്ന വിപണിയെ കൂടുതല്‍ വളര്‍ച്ചയിലേക്കെത്തിക്കും. 2015 ഓടെ ആകെ ജൈവ കൃഷി വിപണി 100 ബില്യണ്‍ യുഎസ് ഡോളറില്‍ എത്തും. ഇതില്‍ ഒരു ബില്യണ്‍ ഡോളര്‍ ഇന്ത്യയുടെ സംഭാവന ആയിരിക്കുമെന്ന് രോഹിതാശ്വ ഗാഖര്‍ ചൂണ്ടിക്കാട്ടി.
സുസ്ഥിര ജൈവ വിപണിക്ക് ഇന്ത്യയില്‍ നല്ല സാധ്യതയുണ്ടെന്നും ഇന്ത്യന്‍ ജൈവഉത്പന്നങ്ങള്‍ക്ക് അന്താരാഷ്ട്ര വിപണിയില്‍ മികച്ച സ്വീകാര്യതയുണ്ടെന്നും ജര്‍മ്മന്‍ കോണ്‍സല്‍ ജനറല്‍ ജോണ്‍ റോദ് പറഞ്ഞു.

സമാപന സമ്മേളനത്തില്‍ കൊറിയയിലെ ഗൊസിയന്‍ കൌണ്ടി മേയര്‍ ലിം കാക് സു മുഖ്യാഥിതി ആയിരുന്നു. ഐഫോം ഏഷ്യ എക്‌സിക്യുട്ടീവ് ഡയറക്ടര്‍ ജെന്നിഫര്‍ ചാങ്ങ്, നുംബെര്‍ഗ്മെസ്സേ ഇന്ത്യ ഓപ്പറേഷന്‍സ് മേധാവി പ്രിയ ശര്‍മ, ഇക്കൊ പദ്ധതി വിഭാഗം മേധാവി രോഹിതാശ്വ ഗാഖര്‍, എക്‌സിക്യുട്ടീവ് ഡയറക്റ്റര്‍ മനോജ് കുമാര്‍ മേനോന്‍, ഐഫോം ഓ എല്‍ സി അക്കാദമി മാനേജര്‍ കോണ്ട്രാദ് എന്നിവരും സമാപന ചടങ്ങില്‍ പങ്കെടുത്തു.

എട്ട് രാജ്യങ്ങളില്‍ നിന്നായി 13 പ്രതിനിധികള്‍ പങ്കെടുത്ത ഓര്‍ഗാനിക് ലീഡര്‍ഷിപ് കോഴ്‌സിന്റെ സര്‍ട്ടിഫിക്കറ്റുകള്‍ സമാപന ചടങ്ങില്‍ ലിം കാക് സു വിതരണം ചെയ്തു.
മൂന്നു ദിവസം നീണ്ടു നിന്ന ബയോഫാക് പ്രദര്‍ശനത്തില്‍ മികച്ച സംസ്ഥാന പവലിയനുകള്‍ക്കുള്ള സമ്മാനദാനവും സമാപന ചടങ്ങില്‍ നടന്നു.കേരള പവലിയന്‍ ഒന്നാം സ്ഥാനവും ഉത്തരാഖണ്ഡ് രണ്ടാം സ്ഥാനവും കര്‍ണാടക മൂന്നാം സ്ഥാനവും നേടി.

രാജ്യത്തിനകത്തും പുറത്തു നിന്നുമായി 150 പ്രദര്‍ശകാരും 9 സംസ്ഥാനങ്ങളില്‍ നിന്നുള്ള സ്റ്റാളുകളും ഇത്തവണ ബയോഫാക്  ഇന്ത്യ പ്രദര്‍ശനത്തില്‍ പങ്കെടുത്തു.
    
</TEXT>
</DOC>