<DOC>
<DOCNO>114070712887.utf8</DOCNO>
<TEXT>


           മത്സ്യതൊഴിലാളികളുടെ പ്രശ്‌നം: കേന്ദ്രത്തോട് നടപടി ആവശ്യപ്പെട്ട് ജയലളിത    

Monday 7 July 2014 1:23 pm IST

ചെന്നൈ: ഇന്ത്യന്‍ മത്സ്യതൊഴിലാളികള്‍ക്ക് മേലുള്ള ശ്രീലങ്കന്‍ നാവിക സേനയുടെ നിരന്തരമായ ആക്രമണങ്ങള്‍ക്കെതിരെ കേന്ദ്രം നടപടി സ്വീകരിക്കുമെന്ന് പ്രതീക്ഷിക്കുന്നതായി തമിഴ്‌നാട് മുഖ്യമന്ത്രി ജയലളിത. മത്സ്യബന്ധന തൊഴിലാളികളുടെ ജീവിത പ്രശ്‌നങ്ങളില്‍ സുസ്ഥിരമായ പരിഹാരങ്ങള്‍ കണ്ടെത്തുന്നതിനുള്ള പ്രയത്‌നത്തില്‍ മുന്‍കൈയെടുക്കണമെന്നും ജയലളിത കേന്ദ്രത്തോട് അഭ്യര്‍ത്ഥിച്ചു.

കഴിഞ്ഞ ദിവസം പ്രധാനമന്ത്രി നരേന്ദ്ര മോദിക്ക് അയച്ച കത്തിലാണ് ഇതു സംബന്ധിച്ച പരാമര്‍ശങ്ങള്‍ ജയലളിത നടത്തിയിരിക്കുന്നത്. ജൂലൈ അഞ്ചിന് ശ്രീലങ്കന്‍ നാവിക സേന നാല് ബോട്ടുകളില്‍ നിന്നായി 20 മത്സ്യതൊഴിലാളികളെ അറസ്റ്റ് ചെയ്തിരുന്നു. ഇതു സംബന്ധിച്ച വിവരങ്ങളും ജയലളിത കത്തില്‍ പ്രതിപാദിക്കുന്നു. ശ്രീലങ്കിയിലെ തലൈമാന്നാറിലേക്കാണ് മത്സ്യതൊഴിലാളികളെ കൊണ്ടു പോയിരിക്കുന്നത്.

പരാമ്പരാഗതമായി പാക്ക് കടലിടുക്കില്‍ മത്സ്യബന്ധനത്തിലേര്‍പ്പെരുന്ന തൊഴിലാളികളെ അതിനായി ശ്രീലങ്കന്‍ നാവിക സേന അനുവദിക്കുന്നില്ലെന്നും തുടര്‍ച്ചയായി കൈകടത്തലുകള്‍ നടത്തുകയാണെന്നും ജയലളിത കത്തില്‍ പറയുന്നു. നിഷ്‌കളങ്കരായ തൊഴിലാളികള്‍ക്ക് യാതൊരു വിധത്തിലുള്ള പരിഗണനയും ലങ്കന്‍ നാവിക സേന നല്‍കുന്നില്ലെന്നും ജയലളിത പറഞ്ഞു.
    
</TEXT>
</DOC>