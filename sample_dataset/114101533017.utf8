<DOC>
<DOCNO>114101533017.utf8</DOCNO>
<TEXT>


           പോത്തന്‍കോട് നടന്നത് ജീവിക്കാനുള്ള അവകാശ നിഷേധം: കുമ്മനം     

Wednesday 15 October 2014 11:28 pm IST

        തിരുവനന്തപുരം : ശാന്തിപുരം, പ്ലാമൂട്, പോത്തന്‍കോട് എന്നിവിടങ്ങളില്‍ കഴിഞ്ഞ ദിവസങ്ങളില്‍ നടന്ന അക്രമസംഭവങ്ങള്‍ സിപിഎം നേതാക്കള്‍ ആസൂത്രിതമായി നട ത്തിയ  ഗൂഢാലോചനയാണെന്ന് ഹിന്ദു ഐക്യവേദി സംസ്ഥാന ജനറല്‍ സെക്രട്ടറി കുമ്മനം രാജശേഖരന്‍ . പോത്തന്‍കോട് സിപിഎമ്മുകാരാല്‍ ആക്രമിക്കപ്പെട്ട ബിജെപി-ആര്‍.എസ്.എസ് പ്രവര്‍ത്തകരുടെ വീടുകള്‍ സന്ദര്‍ശിക്കുകയായിരുന്നു അദ്ദേഹം. ഒരു പ്രസ്ഥാനത്തെയും ആശയത്തെയും നശിപ്പിക്കാന്‍ വേണ്ടി നടത്തിയ ആസൂത്രിതമായ നീക്കമാണ് ഇതിനു പിന്നില്‍. സ്ഥലവാസികളായ ജനങ്ങളെ ജനിച്ച മണ്ണില്‍ ജീവിക്കാന്‍ അനുവദിക്കാത്ത നീതി നിഷേധമാണ് ഇവിടെ നടന്നത്. പ്രതിപക്ഷത്ത് ഇരിക്കുന്ന പാര്‍ട്ടി ഇത്രയും അക്രമങ്ങള്‍ നടത്തിയിട്ടും അവര്‍ക്കെതിരെ നടപടികള്‍ സ്വീകരിക്കാനോ അറസ്റ്റു ചെയ്യാനോ നിയമത്തിന്റെ മുന്നില്‍ കൊണ്ടു വരാനോ പോലീസിന് കഴിയാത്തത്  ഗൂഢാലോചന നടന്നു എന്നതിന് തെളിവാണ്.
നിരവധി വിടുകള്‍ അടിച്ചു തകര്‍ത്തിട്ടും ആക്രമത്തിന് ഇരയായ വീടുകളില്‍ രാത്രി കാലങ്ങളില്‍ പോലീസ് ചെന്ന് സ്ത്രീകള്‍ ഉള്‍പ്പെടെയുള്ളവരെ ഭീഷണിപ്പെടുത്തുന്നു. ഇതിന് ഉത്തരവാദിയായ പോലീസുകാര്‍ക്കെതിരെ നടപടി എടുക്കണമെന്നും അദ്ദേഹം കൂട്ടിച്ചേര്‍ത്തു. ആര്‍എസ്എസ് ജില്ലാ സമ്പര്‍ക്കപ്രമുഖ് വേണുഗോപാല്‍, ഹിന്ദു ഐക്യവേദി സംസ്ഥാന സമിതി അംഗം അമ്പൂരി പ്രഭാകരന്‍, ജില്ലാ അദ്ധ്യക്ഷന്‍ കോലിയക്കോട് മോഹനന്‍, ഡോ. എം.എസ്. വിജയകുമാര്‍ തുടങ്ങിയവരും സന്ദര്‍ശന സംഘത്തിലുണ്ടായിരുന്നു.
    
</TEXT>
</DOC>