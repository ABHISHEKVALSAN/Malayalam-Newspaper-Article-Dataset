<DOC>
<DOCNO>114070813175.utf8</DOCNO>
<TEXT>


           കരുണാ എസ്റ്റേറ്റിന്റെ എന്‍‌ഒ‌സി മരവിപ്പിച്ചു : മുഖ്യമന്ത്രി    

Tuesday 8 July 2014 4:22 pm IST

തിരുവനന്തപുരം: നെല്ലിയാമ്പതി കരുണാ എസ്‌റ്റേറ്റിനു കരമടയ്ക്കുന്നതിന് നല്‍കിയ എന്‍ഒസി താത്ക്കാലികമായി മരവിപ്പിച്ചതായി മുഖ്യമന്ത്രി ഉമ്മന്‍ ചാണ്ടി നിയമസഭയില്‍ അറിയിച്ചു. കരുണാ എസ്‌റ്റേറ്റിന് എന്‍ഒസി ലഭിക്കാനുണ്ടായ സാഹചര്യം വനംവകുപ്പിലെ ഉന്നത ഉദ്യോഗസ്ഥരടങ്ങുന്ന മൂന്നംഗ സംഘം അന്വേഷിക്കും. ഇവരുടെ റിപ്പോര്‍ട്ടിന്റെ അടിസ്ഥാനത്തില്‍ എന്‍ഒസി തുടരണമോ എന്ന കാര്യത്തില്‍ സര്‍ക്കാര്‍ തീരുമാനമെടുക്കും. റിപ്പോര്‍ട്ട് ഈ സമ്മേളന കാലത്തു തന്നെ നിയമസഭയുടെ മേശപ്പുറത്തുവയ്ക്കുമെന്നും മുഖ്യമന്ത്രി അറിയിച്ചു. 

കരുണാ എസ്‌റ്റേറ്റിനു എന്‍ഒസി ലഭിക്കാന്‍ സര്‍ക്കാര്‍ ഒത്തുകളിച്ചുവെന്ന് കാണിച്ച് പ്രതിപക്ഷം കൊണ്ടുവന്ന അടിയന്തര പ്രമേയ നോട്ടീസില്‍ മറുപടി നല്‍കുകയായിരുന്നു മുഖ്യമന്ത്രി. എ.കെ ബാലനാണ് അടിയന്തര പ്രമേയത്തിന് നോട്ടീസ് നല്‍കിയത്. പ്രധാനമായും മൂന്നു കാര്യങ്ങളാണ് ഉദ്യോഗസ്ഥ സംഘം അന്വേഷിക്കുക. വനം സംരക്ഷണ നിയമം അടിമറിക്കപ്പെട്ടോ, എന്‍ഒസി നല്‍കുന്നതിനായി ഉദ്യോഗസ്ഥരില്‍ ആരെങ്കിലും തിടുക്കപ്പെട്ട തീരുമാനമെടുത്തോ, തോട്ടം ഉടമയ്ക്ക് സഹായിക്കുന്ന വിധത്തില്‍ ആരെങ്കിലും സഹായിച്ചിട്ടുണ്ടോ എന്നിവയാണ് പ്രധാനമായും അന്വേഷിക്കുകയെന്നും മുഖ്യമന്ത്രി അറിയിച്ചു.

 മന്ത്രി പോലും അറിയാതെയാണ് എസ്‌റ്റേറ്റിന് ഡിഎഫ്ഒ എന്‍ഒസി നല്‍കിയത്. ഇക്കാര്യത്തില്‍ കൂടുതല്‍ അന്വേഷണം നടത്തേണ്ടത് റവന്യു വകുപ്പാണെന്ന് വനം മന്ത്രി തിരുവഞ്ചൂര്‍ രാധാകൃഷ്ണന്‍ പറഞ്ഞു. കരുണാ എസ്‌റ്റേറ്റ് ഉടമയ്ക്ക് അനുകൂലമായി അഡ്വക്കേറ്റ് ജനറലും ഗവ.പ്ലീഡറും സര്‍ക്കാരിന് തെറ്റിദ്ധരിപ്പിക്കുന്ന വിധത്തില്‍ റിപ്പോര്‍ട്ട് നല്‍കിയെന്ന് പ്രതിപക്ഷം ചൂണ്ടിക്കാട്ടി. അവര്‍ തോട്ടം ഉടമയ്ക്കു വേണ്ടി ഒത്തുകളിച്ചുവെന്നും പ്രതിപക്ഷം ആരോപിച്ചു. ഈ ഘട്ടത്തില്‍ അഡ്വക്കേറ്റ് ജനറലിനെ നിയമഭയില്‍ വിളിച്ചുവരുത്തി വിശദീകരണം തേടണമെന്നും എന്‍ഒസി റദ്ദാക്കണമെന്നും പ്രതിപക്ഷം ആവശ്യപ്പെട്ടു. 

ഇക്കാര്യത്തില്‍ മുഖ്യമന്ത്രി നിലപാട് വ്യക്തമാക്കണമെന്ന് പ്രതിപക്ഷ നേതാവ് വി.എസ് അച്യുതാനന്ദനും ആവശ്യപ്പെട്ടു. തുടര്‍ന്നാണ് എന്‍.ഒ.സി മരവിപ്പിച്ച കാര്യം മുഖ്യമന്ത്രി നിയമസഭയില്‍ അറിയിച്ചത്. മുഖ്യമന്ത്രിയുടെ മറുപടിയില്‍ പ്രതിപക്ഷം തൃപ്തി അറിയിച്ചു.
    
</TEXT>
</DOC>