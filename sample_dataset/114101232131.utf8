<DOC>
<DOCNO>114101232131.utf8</DOCNO>
<TEXT>


           ആദിവാസി ബാലിക മരിച്ച  സംഭവത്തില്‍ സിസ്റ്റര്‍ ഷീല ജാമ്യമെടുത്ത് മുങ്ങി    

Sunday 12 October 2014 10:02 pm IST

        കല്‍പ്പറ്റ: മഞ്ഞപ്പിത്തം ബാധിച്ച് ആദിവാസി ബാലിക മരിച്ച  സംഭവത്തില്‍ കുട്ടിയെ ചികിത്സിച്ച നടവയല്‍ സെന്റ് ആന്‍സ് ആശുപത്രിയിലെ ഡോ. സിസ്റ്റര്‍ ഷീല ജാമ്യം എടുത്ത് മുങ്ങി.

കണിയാമ്പറ്റ പഞ്ചായത്ത് രണ്ടാം വാര്‍ഡ് നടവയല്‍ കാവടം പണിയകോളനിയിലെ പരേതനായ വേലായുധന്റെ മകള്‍ അനില (12)യാണ് സെപ്തംബര്‍ 25ന് മരിച്ചത്. ആരോഗ്യവകുപ്പ് അധികൃതര്‍ ആശുപത്രി അടച്ച് പൂട്ടിയെങ്കിലും കുറ്റക്കാര്‍ക്കെതിരെയുള്ള നടപടികള്‍ ഇഴഞ്ഞ് നീങ്ങുകയാണ്. ആശുപത്രി അധികൃതര്‍ക്ക്  ഭരണകക്ഷിയുമായുള്ള ബന്ധമാണ് കേസ് ഊര്‍ജിതപ്പെടുത്തുന്നതില്‍ പൊലീസിന് വിലങ്ങാകുന്നത്. കേസ് ദുര്‍ബലപ്പെടുത്തി ഒതുക്കിത്തീര്‍ക്കാനാണ് ശ്രമം. അരിവാള്‍ രോഗി കൂടിയായ കുട്ടിക്ക് തെറ്റായ മരുന്ന് നല്‍കിയതാണ് മരണകാരണമെന്നാണ് ആരോഗ്യവകുപ്പ് നിഗമനം. അയണ്‍ ഗുളികയും പാരസെറ്റമോളുമാണ് സിസ്റ്റര്‍ ഷീല കുട്ടിക്ക് നല്‍കിയത്. കുട്ടിയെ ചികിത്സിച്ച നടവയല്‍ സെന്റ് ആന്‍സ് ആശുപത്രി അധികൃതര്‍ സപ്തംബര്‍ 29ന് അടച്ച് പൂട്ടിയിരുന്നു. യോഗ്യതയില്ലാതെ ചികിത്സിച്ച സിസ്റ്റര്‍ ഷീലക്കെതിരെ കേണിച്ചിറ പൊലീസ് കേസെടുത്തു. 1953ലെ ട്രാവന്‍കൂര്‍ മെഡിക്കല്‍ പ്രാക്ടീഷണേഴ്‌സ് ആക്ട് അനുസരിച്ചും ഐപിസി 419 പ്രകാരവുമാണ് കേസെടുത്തത്. പൂതാടി പ്രാഥമികാരോഗ്യകേന്ദ്രത്തിലെ മെഡിക്കല്‍ ഓഫീസറുടെ പരാതിയിലാണ് പൊലീസ് കേസെടുത്തത്. യോഗ്യതയുണ്ടെന്ന് തെറ്റിദ്ധരിപ്പിച്ച് ചികിത്സിച്ചതിനാണ് ഡോക്ടര്‍ക്കെതിരെ കേസെടുത്തത്. തുടര്‍ന്ന് കോടതിയില്‍ നേരിട്ട് ഹാജരായി സിസ്റ്റര്‍ ഷീല ജാമ്യമെടുത്ത് മുങ്ങി.

എന്നാല്‍ ഒരു കുട്ടിയുടെ ജീവനെടുത്ത സംഭവമായിട്ട് പോലും ഇക്കാര്യത്തില്‍ ബന്ധപ്പെട്ടവര്‍ വേണ്ടത്ര ജാഗ്രത പുലര്‍ത്തുന്നുന്നില്ലെന്ന ആക്ഷേപമുണ്ട്. മരിച്ചത് ആദിവാസി കുട്ടിയായതിനാല്‍ പ്രതിഷേധവും കുറവായിരുന്നു. ആരോഗ്യസ്ഥാപനങ്ങളില്ലാത്ത നടവയല്‍ മേഖലയില്‍ വ്യാജബിരുദം ഉപയോഗിച്ച് വര്‍ഷങ്ങളോളം ചികിത്സ നടത്തിയ ആശുപത്രി അധികൃതര്‍ക്കെതിരെ മറ്റ് കേസുകളൊന്നും എടുത്തിട്ടില്ല.

ബംഗളൂരു ആസ്ഥാനമായ ഒരു മിഷണറി സ്ഥാപനത്തിന്റെതാണ് ആശുപത്രി. നാട്ടുചികിത്സക്ക് യോഗ്യത നേടിയ ശേഷമാണ് കുടിയേറ്റ ഗ്രാമമായ  നടവയലില്‍ അലോപ്പതി മെഡിസിനില്‍  ചികിത്സ നടത്തിയത്. അത്യന്തം ഗുരുതരമായ കുറ്റം ചെയ്ത സ്ഥാപനത്തിനോട് അധികൃതര്‍ കാണിക്കുന്നത് അനുകമ്പയാണ്. പശ്ചിമ ബംഗാളില്‍ നിന്നും നാട്ടുചികിത്സ നടത്താനുള്ള യോഗ്യത സര്‍ട്ടിഫിക്കറ്റ് മാത്രമേ ഷീല നേടിയിട്ടുള്ളൂ എന്ന് കേസന്വേഷിക്കുന്ന പൊലീസ് പറഞ്ഞു. ബാച്ചിലര്‍ ഓഫ് മെഡിസിന്‍ ആന്‍ഡ് സയന്‍സ്, ആള്‍ട്ടര്‍നേറ്റീവ് മെഡിസിനിലാണ് യോഗ്യത. കേരളത്തില്‍ പ്രാക്ടീസ് ചെയ്യണമെങ്കില്‍  മെഡിക്കല്‍ കൗണ്‍സിലിന്റെ അംഗീകാരം വേണം. എന്നാല്‍ ഈ അംഗീകാരമില്ലാതെ സിസ്റ്റര്‍ ഷീല വര്‍ഷങ്ങളായി അലോപ്പതിയില്‍ പ്രാക്ടീസ് ചെയ്ത് വരികയായിരുന്നുവത്രെ.
    
</TEXT>
</DOC>