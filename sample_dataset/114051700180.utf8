<DOC>
<DOCNO>114051700180.utf8</DOCNO>
<TEXT>


           വോട്ടിംഗ്‌ ശതമാനം 10.82 ആയി    

Saturday 17 May 2014 9:03 am IST

തിരുവനന്തപുരം: ലോക്സഭാ തെരഞ്ഞെടുപ്പില്‍ കേരളത്തില്‍ ബിജെപി നടത്തിയത്‌ വലിയ മുന്നേറ്റം. ഒ.രാജഗോപാല്‍ തിരുവനന്തപുരത്ത്‌ ജയിക്കുമെന്ന ഘട്ടംവരെയെത്തിയ മത്സരത്തില്‍ സംസ്ഥാന വ്യാപകമായി ബിജെപി നേടിയത്‌ 10.82 ശതമാനം വോട്ടാണ്‌. 2009ലെ ലോക്സഭാ തെരഞ്ഞെടുപ്പിലെ 6.31 ശതമാനത്തില്‍ നിന്നാണ്‌ ഈ വര്‍ദ്ധന. 19,43,686 വോട്ടാണ്‌ ഇത്തവണ ബിജെപി നേടിയത്‌. കഴിഞ്ഞ തവണ ഇത്‌ 10,11,563 ആയിരുന്നു.
ആറ്‌ ലോക്സഭാ മണ്ഡലങ്ങളില്‍ ബിജെപിയുടെ വോട്ട്‌ ഒരു ലക്ഷത്തിനു മുകളിലായി. 

കാസര്‍ഗോഡ്‌, കോഴിക്കോട്‌, പാലക്കാട്‌, തൃശ്ശൂര്‍, പത്തനംതിട്ട, തിരുവനന്തപുരം ലോക്സഭാ മണ്ഡലങ്ങളിലാണ്‌ ഒരു ലക്ഷത്തിനു മുകളില്‍ വോട്ട്‌ എത്തിയത്‌.തിരുവനന്തപുരത്ത്‌ ഒ.രാജഗോപാല്‍ 2,82,336 വോട്ട്‌ നേടി രണ്ടാം സ്ഥാനത്തെത്തിയെന്നു മാത്രമല്ല ചെറിയ ഭൂരിപക്ഷത്തിനാണ്‌ പരാജയപ്പെട്ടത്‌. കാസര്‍ഗോഡ്‌ മത്സരിച്ച കെ.സുരേന്ദ്രന്‍ 1,72,826 വോട്ട്‌ നേടി. കോഴിക്കോട്‌ സി.കെ.പത്മനാഭന്‍ 115760 വോട്ടും പാലക്കാട്‌ ശോഭാസുരേന്ദ്രന്‍ 136587 വോട്ടും നേടി. തൃശ്ശൂരില്‍ മത്സരിച്ച കെ.പി.ശ്രീശന്‍ 102681 വോട്ട്‌ നേടി. പത്തനംതിട്ടയില്‍ എം.ടി.രമേശ്‌ 138954 വോട്ടും നേടി. 

ആറ്റിങ്ങല്‍ മണ്ഡലത്തിലെ ബിജെപി സ്ഥാനാര്‍ത്ഥി ഗിരിജകുമാരി 90528 വോട്ട്‌ നേടി കരുത്തുകാട്ടി. ചാലക്കുടിയില്‍ ബി.ഗോപാലകൃഷ്ണന്‌ 92048 വോട്ട്‌ കിട്ടി. മാവേലിക്കരയില്‍ പി.സുധീര്‍ 79743 വോട്ടും നേടി. ആലത്തൂരില്‍ ഷാജുമോന്‍ വട്ടേക്കാട്‌ 87803 വോട്ടും വയനാട്ടില്‍ പി.ആര്‍.റസ്മില്‍നാഥ്‌ 80752 വോട്ടും നേടി. വടകരയില്‍ വി.കെ.സജീവന്‌ ലഭിച്ചത്‌ 76313 വോട്ടുകളാണ്‌. മറ്റ്‌ മണ്ഡലങ്ങളിലെല്ലാം ബിജെപി സ്ഥാനാര്‍ത്ഥികള്‍ക്ക്‌ അമ്പതിനായിരത്തിനുമുകളില്‍ വോട്ട്‌ നേടാന്‍ കഴിഞ്ഞു.

എല്ലാ ലോക്സഭാ മണ്ഡലങ്ങളിലും ശക്തമായ മത്സരമാണ്‌ ഇത്തവണ ബിജെപി കാഴ്ചവച്ചത്‌. ബിജെപി കരുത്തുകാട്ടിയപ്പോള്‍ മുന്നണി സ്ഥാനാര്‍ത്ഥികളുടെ പ്രതീക്ഷകളെയും അത്‌ ബാധിച്ചു. തിരുവനന്തപുരത്ത്‌ നാല്‌ നിയമസഭാ മണ്ഡലങ്ങളില്‍ ബിജെപി ഒന്നാം സ്ഥാനത്തെത്തി. നേമം, വട്ടിയൂര്‍ക്കാവ്‌, തിരുവനന്തപുരം, കഴക്കൂട്ടം നിയമസഭാ മണ്ഡലങ്ങളിലാണ്‌ ബിജെപി മുന്നിലെത്തിയത്‌.

    
</TEXT>
</DOC>