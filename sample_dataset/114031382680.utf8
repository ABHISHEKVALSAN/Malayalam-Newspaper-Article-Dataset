<DOC>
<DOCNO>114031382680.utf8</DOCNO>
<TEXT>


           സീറ്റാവശ്യത്തിലുറച്ച്‌ എന്‍സിപി; ഇടതു പ്രഖ്യാപനം നീളുന്നു    

Thursday 13 March 2014 6:58 pm IST

        തിരുവനന്തപുരം: സീറ്റ്‌ വേണമെന്ന ആവശ്യത്തില്‍ എന്‍സിപിയും ഉറച്ച്‌ നില്‍ക്കുന്നതിനാല്‍ എല്‍ഡിഎഫിലെ സീറ്റ്‌ വിഭജനം നീളുന്നു. ജനതാദളിന്‌ കോട്ടയം സീറ്റ്‌ നല്‍കാന്‍ സിപിഎം തയ്യാറായതോടെയാണ്‌ എന്‍സിപിയും സീറ്റ്‌ ആവശ്യം ശക്തമാക്കിയത്‌. ഇതേ തുടര്‍ന്ന്‌ ഇന്നലെ ചേര്‍ന്ന ഇടതുമുന്നണി യോഗം തീരുമാനമാകാതെ പിരിഞ്ഞു. 
ആര്‍എസ്പി മുന്നണി വിട്ടത്‌ സിപിഎമ്മിനെ അങ്കലാപ്പിലാക്കിയിട്ടുണ്ട്‌. അതിനാല്‍ സീറ്റ്‌ വിഭജന ചര്‍ച്ച ഏറെ കരുതലോടെയാണ്‌. ജനതാദള്‍-എസ്‌ സീറ്റ്‌ ആവശ്യപ്പെട്ടപ്പോള്‍ കോട്ടയം നല്‍കാന്‍ തീരുമാനിച്ചത്‌ ആര്‍എസ്പിക്കുള്ള മറുപടി കൂടിയാണ്‌. 
ഇന്നലെ ചേര്‍ന്ന എല്‍ഡിഎഫ്‌ യോഗത്തില്‍ അന്തിമ തീരുമാനമെടുക്കാനാണ്‌ നേരത്തെ തീരുമാനിച്ചതെങ്കിലും സീറ്റ്‌ ആവശ്യത്തില്‍ എന്‍സിപി ഉറച്ചുനില്‍ക്കുകയായിരുന്നു. കേന്ദ്രത്തില്‍ യുപിഎയുടെ ഭാഗമായ എന്‍സിപിക്ക്‌ സീറ്റ്‌ നല്‍കരുതെന്നായിരുന്നു എല്‍ഡിഎഫ്‌ ഘടകക്ഷികള്‍ക്കിടയിലെ പൊതുവികാരം. കേന്ദ്ര മന്ത്രിസഭയില്‍ ക്യാബിനറ്റ്‌ പദവി പോലും വഹിക്കുന്ന എന്‍സിപിക്ക്‌ സീറ്റ്‌ നല്‍കുന്നത്‌ ഉചിതമാകില്ലെന്ന നിലപാട്‌ യോഗത്തിലുണ്ടായി. യോഗത്തിന്‌ മുമ്പ്‌ നടന്ന ഉഭയകക്ഷി ചര്‍ച്ചയില്‍ തന്നെ സീറ്റ്‌ നല്‍കാനാകില്ലെന്ന്‌ സിപിഎം നേതൃത്വം അറിയിച്ചിരുന്നു. മുന്നണി യോഗത്തില്‍ ആദ്യം പങ്കെടുക്കാതിരുന്ന എന്‍സിപി പ്രത്യേക യോഗം ചേര്‍ന്ന്‌ സീറ്റ്‌ ആവശ്യത്തില്‍ ഉറച്ച്‌ നില്‍ക്കുമെന്ന്‌ പ്രഖ്യാപിച്ചു. ജനതാദള്‍ എസിന്‌ കോട്ടയം സീറ്റ്‌ നല്‍കാന്‍ ഇന്നലെ ചേര്‍ന്ന യോഗത്തില്‍ തീരുമാനവുമായി.
എന്‍സിപി നേതാക്കളായ എ.കെ.ശശീന്ദ്രന്‍, ടി.പി. പീതാംബരന്‍ എന്നിവരുമായാണ്‌ സിപിഎം നേതൃത്വം ആദ്യം ചര്‍ച്ച നടത്തിയത്‌. സീറ്റ്‌ നല്‍കുന്നതിന്റെ പരിമിതികള്‍ സിപിഎം നേതാക്കള്‍ അറിയിച്ചു. ഇതോടെ, എല്‍ഡിഎഫ്‌ യോഗത്തില്‍ പങ്കെടുക്കാതെ എകെജി സെന്ററില്‍ നിന്ന്‌ മടങ്ങിയ എന്‍സിപി നേതാക്കള്‍ എംഎല്‍എ ഹോസ്റ്റലില്‍ യോഗം ചേര്‍ന്ന്‌ സീറ്റ്‌ ആവശ്യത്തില്‍ ഉറച്ചുനില്‍ക്കുമെന്ന്‌ പ്രഖ്യാപിച്ചു. പിന്നീട്‌ സിപിഐ സംസ്ഥാനസെക്രട്ടറി പന്ന്യന്‍രവീന്ദ്രന്‍ ഫോണില്‍ വിളിച്ച്‌ അനുനയിപ്പിച്ചതിനെ തുടര്‍ന്ന്‌ എകെജി സെന്ററില്‍ തിരിച്ചെത്തി യോഗത്തില്‍ പങ്കെടുത്തു. രാജ്യസഭാ സീറ്റിലേക്ക്‌ പരിഗണിക്കാമെന്ന വാഗ്ദാനം നല്‍കി എന്‍സിപിയെ അനുനയിപ്പിച്ചെന്ന വാര്‍ത്തകള്‍ വന്നെങ്കിലും എല്‍ഡിഎഫ്‌ നേതൃത്വം ഇത്‌ നിഷേധിച്ചിട്ടുണ്ട്‌. 
ഇന്നും എന്‍സിപിയുമായി ചര്‍ച്ച നടത്തും. കോട്ടയത്തെയും ഇടുക്കിയിലെയും സ്ഥാനാര്‍ഥികളുടെ കാര്യത്തില്‍ തീരുമാനമാകാത്തതും പ്രഖ്യാപനം വൈകാന്‍ കാരണമാണ്‌. 
    
</TEXT>
</DOC>