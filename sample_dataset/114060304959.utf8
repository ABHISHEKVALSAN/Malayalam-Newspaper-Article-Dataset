<DOC>
<DOCNO>114060304959.utf8</DOCNO>
<TEXT>


           അഖിലേഷിനെതിരെ പ്രകടനം നടത്തിയ സ്ത്രീകളെ പോലീസ്‌ തല്ലിച്ചതച്ചു    

Tuesday 3 June 2014 11:02 am IST

ലഖ്നൗ: ബദൗനിലെ ദളിത്‌ പെണ്‍കുട്ടികളുടെ ബലാത്സംഗവും കൊലപാതകവുമുള്‍പ്പെടെ സംസ്ഥാനത്തെ സ്ത്രീപീഡനങ്ങള്‍ക്കും ക്രമസമാധാനത്ത കര്‍ച്ചക്കുമെതിരേ ബിജെപി-മഹിളാ മോര്‍ച്ച പ്രവര്‍ത്തകര്‍ പ്രതിഷേധ പ്രകടനം നടത്തി. പ്രകടനത്തില്‍ പങ്കെടുത്ത പ്രക്ഷുബ്ധരായ ജനക്കൂട്ടം മുഖ്യമന്ത്രി അഖിലേഷ്‌ യാദവിന്റെ ഓഫീസിനു മുന്നില്‍ വമ്പിച്ച ഉപരോധം നടത്തി. ഇവരെ പിരിച്ചു വിടാന്‍ പോലീസ്‌ ജലപീരങ്കികളും ലാത്തികളും ഉപയോഗിച്ചത്‌ ഏറെ സംഘര്‍ഷമുണ്ടാക്കി. പോലീസും പ്രക്ഷോഭകരും തമ്മിലുണ്ടായ ഏറ്റുമുട്ടലില്‍ ഒട്ടേറെ പേര്‍ക്കു പരിക്കേറ്റു.
മഹിളാമോര്‍ച്ച പ്രവര്‍ത്തകര്‍ മുന്‍നിരയില്‍ നിന്ന പ്രകടനത്തില്‍ മുഖ്യമന്ത്രി അഖിലേഷിനെ കൈവളകള്‍ ഉയര്‍ത്തിക്കാട്ടി ആക്ഷേപിച്ചു. ആണത്തമുള്ള മുഖ്യമന്ത്രിയല്ലെങ്കില്‍ കൈവളകള്‍ അണിഞ്ഞ്‌ പെണ്‍വേഷം കെട്ടി നടക്കാന്‍ പ്രവര്‍ത്തകര്‍ യാദവിനെ ആഹ്വാനം ചെയ്യുന്നുണ്ടായിരുന്നു.
സംസ്ഥാനത്തെ ക്രമസമാധാന നില മെച്ചപ്പെട്ടില്ലെങ്കില്‍ സംസ്ഥാന വ്യാപകമായി പ്രക്ഷോഭം നടത്തുമെന്നും സ്ത്രീകള്‍ക്കു സുരക്ഷയും സംരക്ഷണവും കിട്ടുന്നതുവരെ അടങ്ങിയിരിക്കില്ലെന്നും മഹിളാമോര്‍ച്ച പ്രവര്‍ത്തകര്‍ പറഞ്ഞു.
ഇന്നലെ കേന്ദ്ര ഭക്ഷ്യവകുപ്പു മന്ത്രി രാംവിലാസ്‌ പാസ്വാന്‍ സംഭവം നടന്ന ബദൗന്‍ ജില്ലയിലെ കട്ര ഗ്രാമത്തിലെത്തി പെണ്‍കുട്ടികളുടെ കുടുംബാംഗങ്ങളെ കണ്ടു. മകനും എംപിയുമായ ചിരാഗ്‌ പാസ്വാനൊപ്പമായിരുന്നു സന്ദര്‍ശനം. കുടുംബാംഗങ്ങളെ സമാധാനിപ്പിച്ച പാസ്വാന്‍ കേന്ദ്ര സര്‍ക്കാരിന്റെ എല്ലാ സഹായവും വാഗ്ദാനം ചെയ്തു. വൈകിട്ടു ദല്‍ഹിയില്‍ നടക്കുന്ന കേന്ദ്രസര്‍ക്കാരിന്റെ മന്ത്രിസഭായോഗത്തില്‍ സംഭവത്തെക്കുറിച്ച്‌ റിപ്പോര്‍ട്ടുചെയ്യുമെന്ന്‌ പാസ്വാന്‍ മാധ്യമപ്രവര്‍ത്തകരോടു പറഞ്ഞിരുന്നു. 
മെയ്‌ 27-ന്‌ സംഭവം നടന്നിട്ട്‌ അഞ്ചു ദിവസം കഴിഞ്ഞിട്ടും മുഖ്യമന്ത്രി അഖിലേഷ്‌ യാദവോ സംസ്ഥാന മന്ത്രിമാര്‍ ആരെങ്കിലുമോ സംഭവ സ്ഥലം സന്ദര്‍ശിക്കാത്തതില്‍ ജനങ്ങള്‍ ഏറെ ക്ഷുഭിതരാണ്‌. സമാജ്‌ വാദി പാര്‍ട്ടിക്കും സംസ്ഥാന പോലീസിനും എതിരേയാണ്‌ ജനവികാരം രൂക്ഷമായിരിക്കുന്നത്‌. 
അതിനിടെ, യാദവ്‌-ശാക്യ വിഭാഗക്കാര്‍ തമ്മിലുള്ള ജാതി വിഷയമായി സംഭവം പ്രദേശത്ത്‌ മാറിയിട്ടുണ്ട്‌. പരമ്പരാഗതമായി കാര്‍ഷികവൃത്തിയില്‍ ഏര്‍പ്പെട്ടിരിക്കുന്ന ശാക്യരുടെ കൃഷിഭൂമി ജമീന്ദാര്‍മാരാണ്‌ യാദവന്മാര്‍. ഇവര്‍ കാര്‍ഷികോല്‍പ്പന്നങ്ങള്‍ മുതല്‍ ശാക്യരുടെ പെണ്‍കുട്ടികളെ വരെ ചൂഷണം ചെയ്യുക പതിവാണ്‌. എന്നാല്‍ യാദവര്‍ക്ക്‌ സംസ്ഥാനത്ത്‌ പൊതു തെരഞ്ഞെടുപ്പിലുണ്ടായ കനത്ത പരാജയമാണ്‌ ഇപ്പോഴത്തെ ഈ കൊടും ക്രൂരതക്കു കാരണമായതെന്നു പറയപ്പെടുന്നു. സംസ്ഥാനത്ത്‌ യാദവര്‍ക്ക്‌ അനുകൂലമായാണ്‌ പോലീസ്‌ പ്രവര്‍ത്തിക്കുന്നതെന്ന ആരോപണവും ശക്തമാണ്‌.
    
</TEXT>
</DOC>