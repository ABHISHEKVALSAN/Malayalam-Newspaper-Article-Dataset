<DOC>
<DOCNO>114042594188.utf8</DOCNO>
<TEXT>


           വടക്കേനടയില്‍ ഭൂമിക്കടിയിലേക്ക്‌ പടിക്കെട്ടുകള്‍ കണ്ടെത്തി    

Friday 25 April 2014 9:55 am IST

തിരുവനന്തപുരം: ശ്രീപദ്മനാഭസ്വാമി ക്ഷേത്രം സംബന്ധിച്ച ദുരൂഹതകളും വിവാദങ്ങളും അവസാനിക്കുന്നില്ല. ഇന്നലെ സുരക്ഷാ ഉപകരണങ്ങള്‍ സ്ഥാപിക്കാന്‍ കിടങ്ങു കുഴിക്കുന്നതിനിടെ ഭൂമിക്കടിയിലേക്ക്‌ പോകുന്ന കരിങ്കല്‍ പടിക്കെട്ടുകളും വെട്ടുകല്ലിലും ചുടുകല്ലിലുമായി തീര്‍ത്ത കെട്ടിടഭാഗങ്ങളും കണ്ടെത്തി. ഇതിനെ തുടര്‍ന്ന്‌ പുരാവസ്തു വകുപ്പിലെ ഉദ്യോഗസ്ഥരെത്തി തുടര്‍ നിര്‍മാണ പ്രവര്‍ത്തനങ്ങള്‍ തടഞ്ഞു.
ശ്രീപദ്മനാഭസ്വാമി ക്ഷേത്രത്തിന്റെ സുരക്ഷ വര്‍ധിപ്പിക്കുന്നതിന്റെ ഭാഗമായി കേരള പോലീസ്‌ ബൊള്ളാര്‍ഡ്‌ എന്ന സുരക്ഷാ സംവിധാനം സ്ഥാപിക്കാന്‍ വടക്കേനടയില്‍ റോഡിന്‌ കുറുകെ ആഴത്തില്‍ കുഴിക്കുന്നതിനിടയിലാണ്‌ പടിക്കെട്ടും കെട്ടിടാവശിഷ്ടങ്ങളും കണ്ടെത്തിയത്‌. ക്ഷേത്രത്തില്‍ സുരക്ഷാഭീഷണി സൃഷ്ടിച്ച്‌ കടന്നുവരുന്ന വാഹനങ്ങളെ റിമോട്ട്‌ കണ്‍ട്രോള്‍ ഉപയോഗിച്ച്‌ തടയുന്ന സുരക്ഷാ ഭിത്തിയാണ്‌ ബൊള്ളാര്‍ഡ്‌. കണ്‍ട്രോള്‍ റൂമിലിരുന്നു തന്നെ സുരക്ഷ ഒരുക്കുന്ന സംവിധാനമാണിത്‌. ഇത്‌ ഭൂമിക്കടിയില്‍ മറഞ്ഞിരിക്കുന്ന വിധത്തിലാണ്‌ സജ്ജീകരിക്കുന്നത്‌. ആവശ്യസമയത്ത്‌ തൂണുകള്‍പോലെ ഭൂമിക്കടിയില്‍ നിന്നും ഉയര്‍ന്ന്‌ സുരക്ഷാഭിത്തി സൃഷ്ടിക്കും. പത്തടിയോളം താഴ്ചയില്‍ കിടങ്ങ്‌ കുഴിച്ചപ്പോള്‍ പടിക്കെട്ടുകള്‍ കണ്ടതിനെ തുടര്‍ന്ന്‌ തൊട്ടടുത്ത്‌ പ്രവര്‍ത്തിക്കുന്ന സംസ്ഥാന പുരാവസ്തുവകുപ്പിന്റെ ഓഫീസില്‍നിന്നും ആര്‍ക്കിയോളജി വകുപ്പിന്റെ ഡയറക്ടര്‍ പ്രേംകുമാറിന്റെ നേതൃത്വത്തിലെത്തിയ സംഘമാണ്‌ പ്രവര്‍ത്തനം നിര്‍ത്തിവയ്ക്കാന്‍ ആവശ്യപ്പെട്ടത്‌.
ആര്‍ക്കിയോളജി വകുപ്പിലെ എസ്കവേറ്ററി വിങ്ങ്‌ തുടര്‍പരിശോധന നടത്തിയശേഷമേ ആധികാരികമായി എന്തെങ്കിലും പറയാന്‍ കഴിയുകയുള്ളൂ എന്ന നിലപാടിലാണ്‌ അവര്‍. മുമ്പ്‌ ക്ഷേത്രവഴികള്‍ വികസിപ്പിച്ച സമയത്ത്‌ തകര്‍ത്ത കെട്ടിടഭാഗങ്ങളോ ക്ഷേത്രത്തിന്റെ മറ്റേതെങ്കിലും രഹസ്യ മാര്‍ഗങ്ങളോ ആകാമെന്നാണ്‌ പ്രാഥമിക നിഗമനം.
പോലീസ്‌ തുടര്‍ നിര്‍മ്മാണം നിര്‍ത്തിവച്ചിട്ടുണ്ട്‌. തുടര്‍ ഖാനനം നടത്തി വസ്തുത പുറത്തുവരും വരെ സുരക്ഷാ സംവിധാനങ്ങള്‍ സ്ഥാപിക്കുവാന്‍ കഴിയില്ല. ക്ഷേത്രത്തിനു സമീപം പടിക്കെട്ടുകള്‍ കണ്ടതിനെ തുടര്‍ന്ന്‌ അതു കാണാന്‍ വന്‍ ജനത്തിരക്കാണ്‌ അനുഭവപ്പെടുന്നത്‌.
    
</TEXT>
</DOC>