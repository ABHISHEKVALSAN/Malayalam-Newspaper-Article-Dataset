<DOC>
<DOCNO>114020172351.utf8</DOCNO>
<TEXT>


           ദേവയാനിക്ക് നയതന്ത്രപരിരക്ഷയില്ലെന്ന് അമേരിക്ക    

Saturday 1 February 2014 2:14 pm IST

ന്യൂയോര്‍ക്ക്: വീസ ക്രമക്കേട് കേസില്‍ അമേരിക്കയില്‍ അറസ്റ്റിലായ ഇന്ത്യന്‍ നയതന്ത്രജ്ഞ ദേവയാനി ഖോബ്രഗഡെയ്ക്ക് നയതന്ത്ര പരിരക്ഷ ഇല്ലെന്ന് യു.എസ് സ്റ്റേറ്റ് ഡിപ്പാര്‍ട്ടുമെന്റ് കോടതിയെ അറിയിച്ചു.  കേസില്‍ നിന്ന് ഒഴിവാക്കണമെന്ന് ആവശ്യപ്പെട്ട് ദേവയാനി ന്യൂയോര്‍ക്ക് കോടതിയില്‍ സമര്‍പ്പിച്ച അപേക്ഷയ്ക്കുള്ള മറുപടിയിലാണ് അമേരിക്ക ഇക്കാര്യം വ്യക്തമാക്കിയത്. 

ദേവയാനിയെ പ്രോസിക്യൂട്ട് ചെയ്യുന്നതില്‍ തടസമൊന്നുമില്ലെന്ന് അമേരിക്കന്‍ അറ്റോര്‍ണി പ്രീത് ഭാരിയ കോടതിയെ അറിയിച്ചു. ഔദ്യോഗികാവശ്യങ്ങള്‍ക്ക് പരിരക്ഷ നല്‍കാം. എന്നാല്‍ വീട്ടുജോലിക്കാരിക്ക് കൂടുതല്‍ വേതനം നല്‍കുന്നുവെന്ന് തെറ്റായ വിവരം നല്‍കിയതിന്റെ പേരിലുള്ള നടപടികളില്‍ നിന്ന് പരിരക്ഷയുടെ പേരില്‍ ദേവയാനിയെ ഒഴിവാക്കാനാവില്ലെന്ന് പ്രോസിക്യൂഷന്‍ ചൂണ്ടിക്കാട്ടി.

വീട്ടുജോലിക്കാരിയുടെ വീസ സംബന്ധിച്ചു തെറ്റായ വിവരങ്ങള്‍ നല്‍കിയെന്നാരോപിച്ചാണ്‌ ദേവയാനിയെ ന്യൂയോര്‍ക്ക്‌ പൊലീസ്‌ അറസ്റ്റ്‌ ചെയ്‌തത്‌. ദേവയാനിയെ പൊതുനിരത്തില്‍ അറസ്റ്റ്‌ ചെയ്‌തതും കസ്‌റ്റഡിയില്‍ നഗ്നയാക്കി ദേഹപരിശോധന നടത്തിയതും ഇരുരാജ്യങ്ങളും തമ്മിലുള്ള നയതന്ത്ര ബന്ധം വഷളാക്കിയിരുന്നു.   

പിന്നീട് ദേവയാനിയെ നയതന്ത്ര പരിരക്ഷ നല്‍കി ഇന്ത്യ നാട്ടിലേക്ക് കൊണ്ടു വന്നശേഷം വിദേശകാര്യവകുപ്പില്‍ ഉദ്യോഗസ്ഥയായി നിയമിച്ചിരിക്കുകയാണ്.   

    
</TEXT>
</DOC>