<DOC>
<DOCNO>114100329804.utf8</DOCNO>
<TEXT>


           വിനോദസഞ്ചാര യാനങ്ങള്‍ക്ക് നിറംകൊടുക്കാന്‍ മലയാളികള്‍    

Friday 3 October 2014 10:42 pm IST

        തിരുവനന്തപുരം: വിനോദസഞ്ചാര വകുപ്പ് തയ്യാറാക്കുന്ന ഹോപ് ഓണ്‍ ഹോപ് ഓഫ് ബോട്ടുകള്‍ക്കും വാട്ടര്‍ ടാക്‌സികള്‍ക്കും സുന്ദരനിറച്ചാര്‍ത്തേകാന്‍ ആറ് യുവകലാപ്രവര്‍ത്തകരെ തെരഞ്ഞെടുത്തു. കഴിഞ്ഞ കൊച്ചിമുസ്സിരിസ് ബിനാലെയില്‍ പങ്കെടുത്ത പ്രമുഖരും ഇവരില്‍ ഉള്‍പ്പെടും.

ഇന്ത്യയില്‍ ആദ്യമായാണ് കായല്‍ വിനോദസഞ്ചാരത്തിനായി ഹോപ് ഓണ്‍ ഹോപ് ഓഫ് ബോട്ടുകളും വാട്ടര്‍ ടാക്‌സികളും സജ്ജീകരിക്കപ്പെടുന്നത്. ഇവയുടെ വിഷയാധിഷ്ഠിതമായ ബ്രാന്‍ഡിംഗിനായി ടൂറിസം വകുപ്പ് ആശയങ്ങള്‍ ക്ഷണിച്ചിരുന്നു. അവയില്‍ നിന്നാണ് ആറുപേരെ ഇപ്പോള്‍ തെരഞ്ഞെടുത്തത്. ബിനാലെയില്‍ പങ്കെടുത്ത പി.എസ്. ജലജ, കെ.പി. റെജി എന്നിവരും ജയ പി.എസ്, ലിയോണ്‍ കെ.എല്‍, സജു കുഞ്ഞന്‍, സനം സി.എം എന്നിവരുമാണ് തെരഞ്ഞെടുക്കപ്പെട്ട കലാപ്രവര്‍ത്തകര്‍.

ജലാധിഷ്ഠിത വിനോദസഞ്ചാര സൗകര്യങ്ങള്‍ വര്‍ധിപ്പിക്കുന്നതിന്റെ ഭാഗമായി ടൂറിസം വകുപ്പിനു കീഴിലുള്ള കേരള ടൂറിസം ഇന്‍ഫ്രാസ്ട്രക്ചര്‍ ലിമിറ്റഡ് ആണ് ഹോപ് ഓണ്‍ ഹോപ് ഓഫ് ബോട്ടുകളും വാട്ടര്‍ ടാക്‌സികളും ഏര്‍പ്പെടുത്തുന്നത്. കൊച്ചിക്കായലില്‍ സര്‍വ്വീസ് നടത്തുന്നവയില്‍ വരയ്‌ക്കേണ്ട ചിത്രങ്ങളും വിഷയവും സംബന്ധിച്ചാണ് തീരുമാനമായിട്ടുള്ളത്. സ്‌പൈസ് റൂട്ട് പദ്ധതിയിലെ ബോട്ടുകള്‍ക്കും വാട്ടര്‍ ടാക്‌സികള്‍ക്കും ബ്രാന്‍ഡിംഗിന് വിഷയാധിഷ്ഠിതമായ സൃഷ്ടികള്‍ സമര്‍പ്പിക്കാനുള്ള അവസാന തിയതി 15 വരെ നീട്ടി. സ്‌പൈസ് റൂട്ട് വിഷയത്തിലധിഷ്ഠിതമായ സൃഷ്ടികള്‍ 18നും 45നും ഇടയില്‍ പ്രായമുള്ള കലാകാരന്മാര്‍ക്കും കലാകാരികള്‍ക്കും കേരള ടൂറിസത്തിന്റെ വെബ്‌സൈറ്റില്‍ (സലൃമഹമീtuൃശാെ.ീൃഴ) അപ്‌ലോഡ് ചെയ്യാം. ഇതിന്റെ നിബന്ധനകളും വെബ്‌സൈറ്റില്‍ ലഭ്യമാണ്.

മുന്‍ ചീഫ് സെക്രട്ടറിയും തുഞ്ചത്ത് എഴുത്തച്ഛന്‍ മലയാളം സര്‍വ്വകലാശാല വൈസ് ചാന്‍സലറുമായ കെ. ജയകുമാര്‍, കേരള ലളിതകലാ അക്കാദമി ചെയര്‍മാന്‍ കെ.എ. ഫ്രാന്‍സിസ്, കേരള ടൂറിസം ഡയറക്ടര്‍ പി.ഐ. ഷെയ്ക് പരീത് എന്നിവരടങ്ങുന്ന സമിതിയാണ് 47 സൃഷ്ടികള്‍ പരിശോധിച്ച് ആറെണ്ണം തെരഞ്ഞെടുത്തത്. തെരഞ്ഞെടുക്കുന്ന ചിത്രങ്ങള്‍ പൂര്‍ണരൂപത്തിലും വലുപ്പത്തിലും വിനൈല്‍ സ്റ്റിക്കറുകളില്‍ പതിച്ച് ബോട്ടിന്റെ പുറത്ത് പതിക്കുകയാണ് ചെയ്യുക.
    
</TEXT>
</DOC>