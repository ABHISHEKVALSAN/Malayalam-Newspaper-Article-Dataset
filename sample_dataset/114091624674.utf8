<DOC>
<DOCNO>114091624674.utf8</DOCNO>
<TEXT>


           ക്രൈം ഡിറ്റാച്ച്‌മെന്റ് ജില്ലാ ക്രൈം ബ്രാഞ്ചായി; ഉദ്യോഗസ്ഥരെ നിയമിക്കാതെ സര്‍ക്കാര്‍ ഒളിച്ചുകളി    

Tuesday 16 September 2014 9:29 pm IST

        തൊടുപുഴ: ജില്ലാ പൊലീസ് സൂപ്രണ്ടുമാരുടെ കീഴിലുണ്ടായിരുന്ന ക്രൈംഡിറ്റാച്ച്‌മെന്റ് ജില്ലാ ക്രൈംബ്രാഞ്ചായി മാറിയിട്ടും ഉദ്യോഗസ്ഥരെ നിയമിക്കാതെ സര്‍ക്കാര്‍ ഉരുണ്ടുകളിക്കുന്നു. രണ്ട് മാസം മുന്‍പാണ് ജില്ലാ കേന്ദ്രങ്ങളില്‍ പ്രവര്‍ത്തിച്ചു കൊണ്ടിരുന്ന ക്രൈംഡിറ്റാച്ച്‌മെന്റ് വിഭാഗത്തെ ജില്ലാ ക്രൈംബ്രാഞ്ചാക്കിയത്.

മൂന്ന് വിഭാഗങ്ങളിലായി പ്രവര്‍ത്തിക്കുന്ന സംസ്ഥാന ക്രൈംബ്രാഞ്ചുമായി ജില്ലാ ക്രൈംബ്രാഞ്ചിന് നേരിട്ട് ബന്ധമില്ല. എസ്.പിമാര്‍ നിശ്ചയിക്കുന്ന കേസുകളാണ് ജില്ലാ ക്രൈംബ്രാഞ്ച് അന്വേഷിക്കേണ്ടത്. ക്രൈംഡിറ്റാച്ച്‌മെന്റ് ഡിവൈഎസ്പിമാരെയാണ് ജില്ലാക്രൈംബ്രാഞ്ച് ഡിവൈഎസ്പിമാരായി നിയമിച്ചത്. പഴയ ഓഫീസ് തന്നെയാണ് പുതിയ സംവിധാനത്തിലും ഉപയോഗിക്കേണ്ടത്.

സി.ഐ- രണ്ട്, എസ്.ഐ-14, സീനിയര്‍ സിവില്‍ പോലീസ് ഓഫീസര്‍-14, സിവില്‍ പോലീസ് ഓഫീസര്‍-6 എന്നിങ്ങനെയാണ് ജില്ലാ ക്രൈംബ്രാഞ്ചിലെ ഉദ്യോഗസ്ഥരുടെ പോസ്റ്റ്. എന്നാല്‍ മുന്‍പ് ക്രൈംഡിറ്റാച്ച്‌മെന്റില്‍ പ്രവര്‍ത്തിച്ചിരുന്ന ഡിവൈഎസ്പിയും രണ്ട് എസ്.ഐമാരും ആറ് സീനിയര്‍ സിവില്‍ പോലീസ് ഓഫീസര്‍മാരും മാത്രമാണ് ജില്ലാ ക്രൈംബ്രാഞ്ചിന്റെ കൈമുതല്‍. ഉദ്യോഗസ്ഥര്‍ക്ക് സഞ്ചരിക്കാന്‍ വാഹനവും സര്‍ക്കാര്‍ അനുവദിച്ചിട്ടില്ല. ഓരോ ജില്ലകളിലും പതിനഞ്ച് മുതല്‍ മുപ്പത് വരെ കേസുകള്‍ ഇപ്പോഴുണ്ട്. കീഴുദ്യോഗസ്ഥരില്ലാതെ ജില്ലാ ക്രൈംബ്രാഞ്ച് ഡിവൈഎസ്പിമാര്‍ വീര്‍പ്പുമുട്ടുകയാണ്.

സംഗീത് രവീന്ദ്രന്‍

 
    
</TEXT>
</DOC>