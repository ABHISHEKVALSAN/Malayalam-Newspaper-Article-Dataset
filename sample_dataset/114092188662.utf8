<DOC>
<DOCNO>114092188662.utf8</DOCNO>
<TEXT>


           കോട്ടയത്ത്‌ ഇരുമുന്നണി സ്ഥാനാര്‍ത്ഥികള്‍ക്കും നോട്ടീസ്‌    

Sunday 21 September 2014 10:05 am IST

        കോട്ടയം: തെരഞ്ഞെടുപ്പ്‌ കണക്കുകളില്‍ ക്രമക്കേട്‌ കണ്ടെത്തിയതിനെ തുടര്‍ന്ന്‌ കോട്ടയത്തെ യുഡിഎഫ്‌ സ്ഥാനാര്‍ത്ഥി ജോസ്‌.കെ.മാണി, ഇടതുമുന്നണി സ്ഥാനാര്‍ത്ഥി മാത്യു ടി തോമസ്‌ എന്നിവര്‍ക്ക്‌ തെരഞ്ഞെടുപ്പ്‌ കമ്മീഷന്റെ നോട്ടീസ്‌. വരവുചെലവ്‌ കണക്കുകളില്‍ ഗുരുതരമായ പൊരുത്തക്കേടുണ്ടെന്ന്‌ കാണിച്ചാണ്‌ യഡിഎഫ്‌ സ്ഥാനാര്‍ത്ഥിക്ക്‌ നോട്ടീസ്‌ അയച്ചിരിക്കുന്നത്‌. കമ്മീഷന്‌ നല്‍കിയ രേഖകളില്‍ വരവ്ചെലവ്‌ കണക്കുകള്‍ കൃത്യമായി നല്‍കിയിട്ടില്ലെന്ന്‌ കമ്മീഷന്‍ വ്യക്തമാക്കി. 
കൃത്യമായ കണക്കുകളടങ്ങിയ റിപ്പോര്‍ട്ട്‌ ഈ മാസം നാലിന്‌ സമര്‍പ്പിക്കാനും കമ്മീഷന്‍ നിര്‍ദ്ദേശം നല്‍കിയിട്ടുണ്ട്‌. 28 ലക്ഷം രൂപയോളം പ്രചാരണത്തിനായി ചെലവഴിച്ചിട്ട്‌ 11 ലക്ഷം രൂപയുടെ കണക്കാണ്‌ കമ്മീഷന്‌ യുഡിഎഫ്‌ സ്ഥാനാര്‍ത്ഥി നല്‍കിയത്‌. ജോസ്‌.കെ.മാണിയുടെ പോസ്റ്റര്‍ ശിവകാശിലാണ്‌ അച്ചടിച്ചത്‌.
ഇതിന്‌ ചെലവായ തുകയില്‍ കുറവാണ്‌ കമ്മീഷന്‌ നല്‍കിയ സ്റ്റേറ്റ്മെന്റില്‍ നല്‍കിയിരിക്കുന്നതെന്ന്‌ കണ്ടെത്തുകയുണ്ടായി. ശിവകാശിയിലെ പ്രസ്സില്‍ നിന്നുമാണ്‌ പോസ്റ്റര്‍ പ്രിന്റിംഗിന്റെ യഥാര്‍ത്ഥ ചെലവ്‌ കമ്മീഷന്‍ കണ്ടെത്തിയത്‌. എല്‍ഡിഎഫ്‌ സ്ഥാനാര്‍ത്ഥി മാത്യൂ ടി തോമസ്‌ നല്‍കിയ കണക്കുകളിലെ പിശകും കമ്മീഷന്‍ കണ്ടെത്തിയിട്ടുണ്ട്‌. പ്രചരണരംഗത്തുള്ള വാഹനങ്ങളുമായി ബന്ധപ്പെട്ടാണിത്‌. മാത്യു ടി തോമസും നാലാം തീയതി പുതിയ കണക്ക്‌ നല്‍കണം.
ജോസ്‌.കെ.മാണിയുടെ നാമനിര്‍ദ്ദേശ പത്രിക സംബന്ധിച്ച ആശയക്കുഴപ്പങ്ങള്‍ നീക്കി പ്രചാരണം ശക്തമാകുന്നതിനിടയിലാണ്‌ കണക്കുകളിലെ ക്രമക്കേടുമായി ബന്ധപ്പെട്ട്‌ തെരഞ്ഞെടുപ്പ്‌ കമ്മീഷന്റെ നോട്ടീസ്‌ ലഭിച്ചിരിക്കുന്നത്‌.
    
</TEXT>
</DOC>