<DOC>
<DOCNO>114011468266.utf8</DOCNO>
<TEXT>


           അമിതവില: ഫാക്ട്‌ എല്‍എന്‍ജി വാങ്ങുന്നത്‌ നിര്‍ത്തുന്നു    

Tuesday 14 January 2014 10:42 pm IST

കൊച്ചി: കൊച്ചി പെട്രോനെറ്റ്‌ എല്‍എന്‍ജി ടെര്‍മിനലില്‍നിന്ന്‌ പ്രകൃതിവാതകം വാങ്ങുന്നത്‌ ഫാക്ട്‌ നിര്‍ത്തുന്നു. അമിതമായ നിരക്ക്‌ ഈടാക്കുന്നതിനെ ത്തുടര്‍ന്നാണ്‌ ഫാക്ട്‌ കരാറില്‍നിന്ന്‌ പിന്‍വാങ്ങുന്നത്‌. എല്‍എന്‍ജിക്ക്‌ യൂണിറ്റിന്‌ 19.5 ഡോളര്‍ നിരക്കിലാണ്‌ ആദ്യം ഫാക്ടിന്‌ പെട്രോനെറ്റ്‌ നല്‍കിയിരുന്നത്‌. എന്നാല്‍ രണ്ടാമത്തെ കപ്പല്‍ കൊച്ചിയില്‍ എത്തിയപ്പോള്‍ വില 21.5 ഡോളറായി ഉയര്‍ത്തുകയായിരുന്നു. 
അടുത്ത ദിവസങ്ങളില്‍ മൂന്നാമത്തെ കപ്പല്‍ എല്‍എന്‍ജിയുമായി ടെര്‍മിനലില്‍ എത്താനിരിക്കെ വില 24.3 ഡോളര്‍ വേണമെന്ന്‌ പെട്രോനെറ്റ്‌ ആവശ്യപ്പെടുകയായിരുന്നു. ഇത്‌ ഫാക്ടിന്‌ കനത്ത സാമ്പത്തിക ബാധ്യത വരുത്തുമെന്നതിനാലാണ്‌ കരാറില്‍നിന്ന്‌ പിന്‍വാങ്ങുന്നതെന്ന്‌ ഫാക്ട്‌ അധികൃതര്‍ അറിയിച്ചു. യൂണിറ്റിന്‌ ഒരു ഡോളര്‍ വിലകൂടിയാല്‍ ഫാക്ടിന്‌ 50 കോടി നഷ്ടം വരും. ഇപ്പോള്‍ ആവശ്യപ്പെട്ടിട്ടുള്ള മൂന്ന്‌ ഡോളറിന്റെ വര്‍ധനവ്‌ മൂലം പ്രതിമാസം 150 കോടിയിലേറെ നഷ്ടം സഹിക്കേണ്ട അവസ്ഥയിലാണ്‌ ഫാക്ട്‌. 
ഗുജറാത്തില്‍ യൂണിറ്റിന്‌ 7 ഡോളറിനാണ്‌ പെട്രോനെറ്റ്‌ എല്‍എന്‍ജി വിതരണം ചെയ്യുന്നത്‌. റിലയന്‍സ്‌ യൂണിറ്റിന്‌ 4 ഡോളറിനും. ഈ സാഹചര്യത്തിലാണ്‌ കൊച്ചിയില്‍ 24.3 ഡോളര്‍ ആവശ്യപ്പെടുന്നത്‌. ഇതിന്‍പുറമെ ഒരു കപ്പലില്‍ എത്തുന്ന 80 ദശലക്ഷം ഘനമീറ്റര്‍ എല്‍എന്‍ജി പൂര്‍ണമായും ഫാക്ട്‌ വാങ്ങണമെന്നും പെട്രോനെറ്റ്‌ ആവശ്യപ്പെടുന്നു. ഫാക്ടിന്‌ രണ്ട്‌ മാസത്തോളം പൂര്‍ണമായും പ്രവര്‍ത്തിക്കാന്‍ 40 ദശലക്ഷം ഘനമീറ്റര്‍ പ്രകൃതിവാതകം മാത്രമാണ്‌ ആവശ്യമായുള്ളത്‌. 
80 ദശലക്ഷം ഘനമീറ്റര്‍ വാതകം വാങ്ങിയാല്‍ അതില്‍ പകുതിയും ഉപയോഗശൂന്യമായിത്തീരും. ഓരോ രണ്ട്‌ മാസത്തിലും ഫാക്ടിലെ പ്ലാന്റുകള്‍ നവീകരണത്തിനും ശുചീകരണത്തിനുമായി പ്രവര്‍ത്തനം നിര്‍ത്തിവെക്കേണ്ടതുണ്ട്‌. ഇതുമൂലം രണ്ട്‌ മാസത്തേക്കുള്ള വാതകം മാത്രമേ സ്റ്റോക്ക്‌ ചെയ്യാന്‍ കഴിയൂ എന്നും അധികൃതര്‍ പറയുന്നു. ഈ സാഹചര്യത്തില്‍ പെട്രോനെറ്റ്‌ എല്‍എന്‍ജി ടെര്‍മിനലില്‍നിന്നുള്ള വാതകം വാങ്ങുന്നത്‌ നിര്‍ത്തുകയല്ലാതെ മറ്റ്‌ മാര്‍ഗമില്ല. ഇതേത്തുടര്‍ന്ന്‌ ഫാക്ടിന്റെ അമോണിയാ പ്ലാന്റുകളുടെ പ്രവര്‍ത്തനം പൂര്‍ണമായും നിലയ്ക്കും. അമോണിയ കയറ്റുമതി ചെയ്യാനുള്ള പദ്ധതിയെക്കുറിച്ച്‌ ആലോചിക്കുന്നുണ്ടെന്നും ഫാക്ട്‌ അധികൃതര്‍ വ്യക്തമാക്കി. ഗള്‍ഫ്‌ രാജ്യങ്ങളിലേക്കാണ്‌ അമോണിയ കയറ്റുമതി ചെയ്യാന്‍ ഉദ്ദേശിക്കുന്നത്‌.
എല്‍എന്‍ജിയുടെ വില കുറക്കുന്നതിന്‌ ഇടപെടണമെന്ന്‌ ആവശ്യപ്പെട്ട്‌ മുഖ്യമന്ത്രിക്കും പ്രധാനമന്ത്രിക്കും നിവേദനം കൊടുത്തെങ്കിലും നടപടി ഉണ്ടായിട്ടില്ല. കേന്ദ്രമന്ത്രിസഭ ഇക്കാര്യം ചര്‍ച്ച ചെയ്തെങ്കിലും തീരുമാനമായില്ല. ഫാക്ട്‌ കൂടി കരാറില്‍നിന്ന്‌ പിന്‍വാങ്ങുന്നതോടെ ഏറെ കൊട്ടിഘോഷിച്ച്‌ ഉദ്ഘാടനംചെയ്ത കൊച്ചി പെട്രോനെറ്റ്‌ എല്‍എന്‍ജി ടെര്‍മിനല്‍ ഉപയോഗശൂന്യമാകും. വാതകവിതരണത്തിനുള്ള പൈപ്പ്ലൈനുകള്‍ സ്ഥാപിക്കുന്ന ജോലികള്‍ പൂര്‍ത്തിയാകാത്തതിനാല്‍ വാതകവിതരണം തുടങ്ങാനാകാത്ത അവസ്ഥയാണ്‌. 5000 കോടി രൂപ ചെലവില്‍ നിര്‍മ്മിച്ച പൊതുമേഖലാ സ്ഥാപനമായ എല്‍എന്‍ജി ടെര്‍മിനല്‍ കഴിഞ്ഞ മാസമാണ്‌ പ്രധാനമന്ത്രി മന്‍മോഹന്‍സിംഗ്‌ ഉദ്ഘാടനം ചെയ്തത്‌.
സ്വന്തം ലേഖകന്‍

</TEXT>
</DOC>