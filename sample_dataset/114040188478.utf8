<DOC>
<DOCNO>114040188478.utf8</DOCNO>
<TEXT>


           നാന്‍സി പവല്‍: ലോകരാജ്യങ്ങള്‍ക്കുള്ള സന്ദേശം    

Tuesday 1 April 2014 10:41 pm IST

ന്യൂദല്‍ഹി: ഇന്ത്യയിലെ യുഎസ്‌ അംബാസിഡര്‍ നാന്‍സി പവലിന്റെ രാജി ഇന്ത്യയില്‍ വരാന്‍ പോകുന്ന രാഷ്ട്രീയ മാറ്റത്തെക്കുറിച്ച്‌ അന്താരാഷ്ട്ര സമൂഹത്തിനുള്ള സൂചനയായി. ന്യൂദല്‍ഹിയില്‍ അധികാരമാറ്റം ഉറപ്പായെന്ന്‌ അമേരിക്കന്‍ അധികൃതര്‍ നേരത്തേ തിരിച്ചറിഞ്ഞിരുന്നതാണ്‌. 2013 ഡിസംബര്‍ ഏഴിനും 2014 ജനുവരി 12-നും ഇടയില്‍ അമേരിക്കന്‍ ഏജന്‍സിയായ ദി പ്യൂ റിസര്‍ച്ച്‌ സെന്റര്‍ നടത്തിയ സര്‍വേയില്‍ അഞ്ചില്‍ മൂന്നു ഇന്ത്യക്കാരും (63 ശതമാനം) ബിജെപിയെ പിന്തുണക്കുന്നതായി കണ്ടെത്തിയിരുന്നു. 
സാധാരണ ഇത്തരം സന്ദര്‍ഭങ്ങളില്‍ അന്യരാജ്യങ്ങളില്‍ രഹസ്യമായി രാഷ്ട്രീയ ഇടപെടല്‍ നടത്താറുള്ള അമേരിക്ക പക്ഷേ, ബിജെപിക്ക്‌ ജനപിന്തുണ വര്‍ദ്ധിക്കുന്നുവെന്നു തിരിച്ചറിയുകയായിരുന്നു. പക്ഷേ, അതിനകം കാര്യങ്ങള്‍ തിരിച്ചറിഞ്ഞ മറ്റു രാജ്യങ്ങള്‍ സാധ്യതാ സര്‍ക്കാരിന്റെ പാര്‍ട്ടിയും നേതാക്കളുമായി നല്ല ബന്ധം സ്ഥാപിച്ചു. ഇൌ‍ സാഹചര്യത്തിലാണ്‌ കൂടുതല്‍ കൂറുകാണിക്കാന്‍ അമേരിക്ക എംബസിയില്‍തന്നെ അഴിച്ചുപണിക്കു തയ്യാറായത്‌.
ഇന്ത്യയില്‍ ആദ്യ ബിജെപി സര്‍ക്കാര്‍ വന്ന തെരഞ്ഞെടുപ്പിനു തൊട്ടു മുമ്പ്‌ ചൈനീസ്‌ നേതാക്കള്‍ ബിജെപി നേതാക്കളെ കാണാന്‍ പാര്‍ട്ടിയുടെ ദല്‍ഹി ആസ്ഥാനത്തെത്തി. ബിജെപി പ്രതിനിധികളെ ചൈനയിലേക്കു ക്ഷണിക്കുകയും ചെയ്തു. നടപടിയില്‍ അന്നു കുറച്ചു പിന്നിലായിപ്പോയ അമേരിക്കക്ക്‌ പില്‍ക്കാലത്തും ബിജെപി സര്‍ക്കാരുമായും നല്ല ബന്ധമുണ്ടാക്കാനായില്ല. ആണവ സ്ഫോടനവും ഉപരോധവും മോദിയുടെ വിസ പ്രശ്നവും ദേവയാനി ഖോബ്രഗെഡെ വിഷയവുമുള്‍പ്പെടെയുള്ള കാര്യങ്ങളില്‍ ഉലഞ്ഞ അമേരിക്കന്‍ ബന്ധം കോണ്‍ഗ്രസ്‌ സര്‍ക്കാരുമായി ഒത്തു പോയിരുന്നെങ്കിലും ഇനി സാധ്യമല്ലെന്ന്‌ അവര്‍ തിരിച്ചറിഞ്ഞു. ഇൌ‍ പശ്ചാത്തലത്തിലാണ്‌ പുതിയ നയതന്ത്ര നീക്കം. 
നാന്‍സി പവലിന്റെ മാറ്റം ഇന്ത്യയിലെ ഭരണമാറ്റം ഉറപ്പാണെന്നും അതു ബിജെപിക്ക്‌ അനുകൂലമായാണെന്നുമുള്ള സുവ്യക്തമായ സന്ദേശമാണ്‌ ലോക രാജ്യങ്ങള്‍ക്കു നല്‍കിയിരിക്കുന്നത്‌. ചൈന, ഫ്രാന്‍സ്‌ തുടങ്ങിയ രാജ്യങ്ങളുടെ പ്രതിനിധികള്‍ ബിജെപി നേതാക്കളുമായി സമ്പര്‍ക്കത്തിലായതിനു തൊട്ടു പിന്നാലെയാണ്‌ അമേരിക്കയുടെ ഈ രാജി നയതന്ത്രം. 
പ്രധാനമന്ത്രിയാല്‍ മോദിക്ക്‌ അമേരിക്കന്‍ വിസ സ്വാഭാവികമായി ലഭിക്കുമെന്നും അമേരിക്കന്‍ ഇന്നലെ വ്യക്തമാക്കി. ഇതും വരാന്‍പോകുന്നമാറ്റത്തിെ‍ന്‍റ സൂചകമാണ്‌. രാജ്യത്തെ നയിക്കാന്‍ ജനങ്ങള്‍ തിരഞ്ഞെടുക്കുന്നത്‌ആരെയാണോ അവരുമായി നല്ല ബന്ധമാകും അമേരിക്ക കെട്ടിപ്പടുക്കുകയെന്നും ഇന്നലെ വക്താവ്‌ പറഞ്ഞു.
    
</TEXT>
</DOC>