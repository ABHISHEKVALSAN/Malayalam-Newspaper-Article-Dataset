<DOC>
<DOCNO>114051098288.utf8</DOCNO>
<TEXT>


           പ്രചാരണത്തീ ഇന്നണയും    

Saturday 10 May 2014 10:21 am IST

ന്യൂദല്‍ഹി: പതിനാറാം ലോക്സഭയിലേക്കുള്ള, ഒരു മാസത്തിലേറെ നീണ്ട തെരഞ്ഞെടുപ്പ്‌ പരിസമാപ്തിയിലേക്ക്‌. ഒന്‍പതു ഘട്ട തെരഞ്ഞെടുപ്പിെ‍ന്‍റ അവസാന ഘട്ട പ്രചാരണം ഇന്ന്‌ സമാപിക്കുകയാണ്‌. ആരോടും രാഷ്ട്രീയ അയിത്തമില്ലെന്ന ബിജെപി പ്രഖ്യാപനത്തോടെ പ്രചാരണരംഗം അന്തിമ രംഗത്തേക്ക്‌ കടന്നപ്പോള്‍ ബിജെപി നയിക്കുന്ന എന്‍ഡിഎ കേവല ഭൂരിപക്ഷത്തേക്ക്‌ അടുക്കുകയാണെന്ന്‌ രാഷ്ട്രീയ നിരീക്ഷകര്‍ വിലയിരുത്തുന്നു. മൂന്ന്‌ സംസ്ഥാനങ്ങളിലെ 41 ലോക്സഭാ മണ്ഡലങ്ങളിലെ പരസ്യ പ്രചാരണമാണ്‌ ഇന്ന്‌ സമാപിക്കുന്നത്‌.ബിജെപിയുടെ പ്രധാനമന്ത്രി സ്ഥാനാര്‍ഥി നരേന്ദ്ര മോദി, സോണിയ ഗാന്ധി, കേജ്‌രിവാള്‍ എന്നിവടക്കമുള്ള പ്രമുഖരാണ്‌ അവസാന ഘട്ടത്തില്‍ ജനവിധി തേടുന്നത്‌.
സ്വതന്ത്ര ഇന്ത്യ ഇതുവരെ കാണാത്ത ആവേശകരമായ പ്രചാരണരംഗത്തിനാണ്‌ രാജ്യം സാക്ഷ്യം വഹിച്ചത്‌. പ്രധാനമന്ത്രി സ്ഥാനാര്‍ത്ഥിയായി ബിജെപി പ്രഖ്യാപിച്ച നരേന്ദ്രമോദിയുടെ നേതൃത്വത്തില്‍ ഒരുവര്‍ഷമായി നടത്തിയ പ്രചാരണപ്രവര്‍ത്തനങ്ങള്‍ കൂടിയാണ്‌ ഇന്ന്‌ അവസാനിക്കുന്നത്‌. രാജ്യത്തെ പ്രധാന രാഷ്ട്രീയ പാര്‍ട്ടികളും നേതാക്കളും ഒരു പക്ഷത്തും നരേന്ദ്രമോദി മറുപക്ഷത്തുമെന്ന അവസ്ഥയായിരുന്നു പ്രചാരണ രംഗത്ത്‌ ഉണ്ടായിരുന്നത്‌. ലക്ഷക്കണക്കിന്‌ ജനങ്ങള്‍ പങ്കെടുത്ത അഞ്ഞൂറോളം വലിയ റാലികളാണ്‌ രാജ്യത്തിന്റെ വിവിധ ഭാഗങ്ങളില്‍ നരേന്ദ്രമോദി സംഘടിപ്പിച്ചത്‌. മൂന്നുലക്ഷത്തിലധികം കിലോമീറ്ററുകള്‍ സഞ്ചരിച്ച്‌ മോദി നടത്തിയ നിരന്തര പ്രവര്‍ത്തനം 1980ല്‍ ഇന്ദിരാഗാന്ധിയുടെ പ്രസിദ്ധമായ തെരഞ്ഞെടുപ്പ്‌ ക്യാമ്പയിനേക്കാള്‍ ശ്രദ്ധേയമായി. 
ഇരുപത്തഞ്ചോളം കക്ഷികളെ ഉള്‍പ്പെടുത്തി തെരഞ്ഞെടുപ്പിനെ നേരിട്ട എന്‍ഡിഎസഖ്യത്തിനു മുന്നില്‍ രാഷ്ട്രീയമായി തനിച്ചായിപ്പോയ കോണ്‍ഗ്രസും അനൈക്യമില്ലാത്ത മൂന്നാംമുന്നണിയും പ്രചാരണ രംഗത്ത്‌ പിന്നിലേക്ക്‌ പോയി. കോണ്‍ഗ്രസ്‌ അദ്ധ്യക്ഷ സോണിയാഗാന്ധിക്ക്‌ പകരം ഉപാദ്ധ്യക്ഷന്‍ രാഹുല്‍ഗാന്ധിയാണ്‌ കോണ്‍ഗ്രസിന്റെ പ്രചാരണ രംഗം നയിച്ചത്‌. പ്രധാനമന്ത്രി മന്‍മോഹന്‍സിങ്‌, ധനമന്ത്രി പി.ചിദംബരം, പ്രതിരോധമന്ത്രി എ.കെ. ആന്റണി തുടങ്ങിയ പ്രമുഖരെല്ലാം സജിവ പ്രചാരണരംഗത്തുനിന്നും വിട്ടുനിന്നു. നരേന്ദ്രമോദി അഴിച്ചുവിട്ട പ്രചാരണ കൊടുങ്കാറ്റിനെ തടയാന്‍ രാഹുല്‍ഗാന്ധിക്ക്‌ കഴിയാതെ വന്നതോടെ പ്രചാരണത്തിന്റെ അവസാന ഘട്ടങ്ങളില്‍ സഹോദരി പ്രിയങ്കാ വാദ്രയും രംഗത്തെത്തി. 
മൂന്നാംമുന്നണിയെന്ന പേരില്‍ തെരഞ്ഞെടുപ്പിന്‌ മുമ്പ്‌ ഇടതുപാര്‍ട്ടികള്‍ കോണ്‍ഗ്രസ്‌-ബിജെപി ഇതര രാഷ്ട്രീയ പാര്‍ട്ടികളുമായുണ്ടാക്കിയ സഖ്യത്തിന്‌ തെരഞ്ഞെടുപ്പ്‌ രംഗത്ത്‌ കാര്യമായ സ്വാധീനം ചെലുത്താനായില്ല. അരവിന്ദ്‌ കേജ്‌രിവാളിന്റെ നേതൃത്വത്തിലുള്ള ആംആദ്മി പാര്‍ട്ടിയും ദല്‍ഹി നിയമസഭാ തെരഞ്ഞെടുപ്പിലുണ്ടാക്കിയ തരംഗം ആവര്‍ത്തിക്കാനാകാതെ ദയനീയമായി പരാജയപ്പെട്ട കാഴ്ചയാണ്‌ അവസാന ദിനങ്ങളില്‍ ദൃശ്യമായത്‌. 
ഉത്തര്‍പ്രദേശ്‌, ബീഹാര്‍ എന്നീ സംസ്ഥാനങ്ങളെ കേന്ദ്രീകരിച്ച്‌ നടത്തിയ ബിജെപിയുടെ തെരഞ്ഞെടുപ്പ്‌ പ്രവര്‍ത്തനങ്ങള്‍ തന്നെയാണ്‌ ഇത്തവണത്തെ ലോക്സഭാ തെരഞ്ഞെടുപ്പിനെ ശ്രദ്ധാകേന്ദ്രമാക്കിയത്‌. രണ്ടു സംസ്ഥാനങ്ങളില്‍ നിന്നായി 70 സീറ്റുകള്‍ നേടണമെന്ന ലക്ഷ്യത്തോടെ ബിജെപി നടത്തിയ പ്രവര്‍ത്തനങ്ങള്‍ മാധ്യമശ്രദ്ധ പിടിച്ചുപറ്റി. മാസങ്ങള്‍ക്ക്‌ മുമ്പു തന്നെ അമിത്‌ ഷായുടെ നേതൃത്വത്തില്‍ നടത്തിയ പ്രവര്‍ത്തനങ്ങളും മോദിയുടെ വാരാണസി സ്ഥാനാര്‍ത്ഥിത്വവും രണ്ടു സംസ്ഥാനങ്ങളിലും വലിയ മാറ്റമുണ്ടാക്കി. 
യു.പി, ബീഹാര്‍, പശ്ചിമബംഗാള്‍ എന്നീ സംസ്ഥാനങ്ങളിലാണ്‌ അവസാന മൂന്നു ഘട്ടങ്ങളില്‍ പ്രധാനമായും വോട്ടെടുപ്പ്‌ നടന്നത്‌. സ്വാധീനമില്ലാത്ത സംസ്ഥാനങ്ങളില്‍ വരെ അപ്രതീക്ഷിത മുന്നേറ്റം നടത്താന്‍ നരേന്ദ്രമോദി തരംഗത്തിലൂടെ ബിജെപിക്ക്‌ സാധിക്കുമെന്നാണ്‌ കരുതുന്നത്‌. അവസാന ഘട്ട വോട്ടെടുപ്പ്‌ 12നും 543 മണ്ഡലങ്ങളിലെ വോട്ടെണ്ണല്‍ മെയ്‌ 16നും നടക്കാനിരിക്കെ കേവല ഭൂരിപക്ഷമെന്ന 272നുമപ്പുറത്തേക്ക്‌ എന്‍ഡിഎ മുന്നേറുകയാണ്‌.
എസ്‌. സന്ദീപ്‌

</TEXT>
</DOC>