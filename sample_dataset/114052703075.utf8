<DOC>
<DOCNO>114052703075.utf8</DOCNO>
<TEXT>


           ദിദിമോസ് പ്രഥമന്‍ വലിയ ബാവ കാലം ചെയ്തു    

Tuesday 27 May 2014 12:33 am IST

കോട്ടയം: പൗരസ്ത്യ കാതോലിക്കായും മലങ്കര മെത്രാപ്പൊലീത്തയുമായിരുന്ന ബസേലിയോസ് മാര്‍ത്തോമ്മാ ദിദിമോസ് പ്രഥമന്‍ വലിയ ബാവാ (93) കാലം ചെയ്തു. ഇന്നലെ വൈകിട്ട് 7.35ഓടെ പരുമല ആശുപത്രിയിലായിരുന്നു അന്ത്യം. ദേവലോകം അരമനയില്‍ എത്തിച്ച ഭൗതികശരീരം ഇന്ന് പൊതുദര്‍ശനത്തിന് വെച്ച ശേഷം പത്തനാപുരം മൗണ്ട് താബോര്‍ ദയറായില്‍ കബറടക്കും.
മലങ്കര ഓര്‍ത്തഡോക്‌സ് സുറിയാനി സഭയുടെ പരമാധ്യക്ഷസ്ഥാനത്ത് 2005ലാണ് അദ്ദേഹം അവരോധിതനായത്. 2010 ഒക്‌ടോബര്‍ 30-നു അനാരോഗ്യത്തെതുടര്‍ന്ന് സ്ഥാനത്യാഗം ചെയ്തു. ഇതിനുശേഷം ദേവലോക കാതോലിക്കേറ്റ് അരമനയില്‍ വിശ്രമജീവിതം നയിക്കുകയായിരുന്നു. മലങ്കരയിലെ ഏഴാമത്തെ പൗരസ്ത്യ കാതോലിക്കയും 20-ാമത് മലങ്കര മെത്രാപ്പൊലീത്തയുമാണ് ദിദിമോസ് ബാവാ.
ബസേലിയോസ് മാര്‍ത്തോമ്മാ മാത്യൂസ് ദ്വിതീയന്‍ കാതോലിക്കാ ബാവായുടെ പിന്‍ഗാമിയായി 1992-ലെ പരുമല അസോസിയേഷനാണു ദിദിമോസ് പ്രഥമന്‍ വലിയ ബാവായെ തെരഞ്ഞെടുത്തത്. മാത്യൂസ് ദ്വിതീയന്‍ ബാവായുടെ സ്ഥാനത്യാഗത്തെ തുടര്‍ന്ന് 2005 ഒക്‌ടോബര്‍ 31നു കാതോലിക്കാ സ്ഥാനവും മലങ്കര മെത്രാപ്പോലീത്താ സ്ഥാനവും ഏറ്റെടുത്തു.
തിരുവല്ല നെടുമ്പ്രം മുളമൂട്ടില്‍ ഇട്ടിയവിര തോമസിന്റെയും മാവേലിക്കര ചിറമേല്‍ ശോശാമ്മയുടെയും നാലാമത്തെ മകനായി 1921 ഒക്‌ടോബര്‍ 29ന് ജനിച്ചു.  സി.ടി. തോമസ് എന്നായിരുന്നു നാമധേയം. നിരണം ഭദ്രാസന മെത്രാപ്പോലീത്തയായിരുന്ന തോമാ മാര്‍ ദിവന്നാസിയോസിന്റെ ശിഷ്യനായി 18-ാം വയസ്സില്‍ പത്തനാപുരം മൗണ്ട് താബോര്‍ ദയറായില്‍ ചേര്‍ന്നു. അവിടെ സെന്റ് സ്റ്റീഫന്‍സ് ഹൈസ്‌കൂളില്‍ ചേര്‍ന്നു പഠിച്ച അദ്ദേഹത്തിനു പിന്നീട് ആ സ്‌കൂളില്‍ ഹെഡ്മാസ്റ്ററാകാന്‍ കഴിഞ്ഞു.
കാന്‍പൂര്‍ ക്രൈസ്റ്റ് ചര്‍ച്ച് കോളജില്‍ നിന്ന് ഇംഗ്ലിഷ് സാഹിത്യത്തില്‍ എംഎ നേടി, പത്തനാപുരം സെന്റ്‌സ്റ്റീഫന്‍സ്‌കോളജിലെഇംഗ്ലിഷ്‌വിഭാഗം മേധാവിയും വൈസ്പ്രിന്‍സിപ്പലുമായി. ഇക്കാലത്തിനിടയില്‍ വൈദികപട്ടം സ്വീകരിച്ചു. ആത്മീയപിതാവുമായിരുന്ന മാര്‍ ദിവന്നാസിയോസില്‍ നിന്നു റമ്പാന്‍ പട്ടം സ്വീകരിച്ചു. 1966 ഓഗസ്റ്റ് 24നു മെത്രാന്‍ സ്ഥാനത്തെത്തി.
    
</TEXT>
</DOC>